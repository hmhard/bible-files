<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Leemiso Maxaafaa 26</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Leemiso Maxaafaa</a></li>
<li><a href='PRO25.htm'>&lt;</a></li>
<li><a href='PRO.htm'>26</a></li>
<li><a href='PRO27.htm'>&gt;</a></li>
</ul>
<div class="main">
 
<div class='chapterlabel' id="V0"> 26</div><div class='p'> <span class="verse" id="V1">1&#160;</span>Boniyan shachchai, kattaa cakkiyo wodiyankka irai koshshennaagaadan, eeyyau bonchchoi koshshenna. </div><div class='p'> <span class="verse" id="V2">2&#160;</span>Kafoti yaanne haanne paallidi, asa qohennaagaadan, gaasoi bainnan qanggiyo qanggetti asa gakkenna. </div><div class='p'> <span class="verse" id="V3">3&#160;</span>Parau lissuwaa, hariyau poxooruwaa koshshiyoogaadan, azallaa zokkuwau waraa koshshees. </div><div class='p'> <span class="verse" id="V4">4&#160;</span>Eeyya urau a eeyyatettaadan zaaroppa; zaarikko neenikka a mala gidana. </div><div class='p'> <span class="verse" id="V5">5&#160;</span>Eeyya urau a eeyyatettaadan zaara; hinna xayikko, i bana eranchchadan qoodana. </div><div class='p'> <span class="verse" id="V6">6&#160;</span>Eeyya asa bolli kiitaa kiittiyoogee ba tohuwaa qanxxiyoogaanne woriyaabaa uyiyoogaa mala. </div><div class='p'> <span class="verse" id="V7">7&#160;</span>Eeyya uraa leemisoi wobbe uraa tohuwaa mala maaddenna. </div><div class='p'> <span class="verse" id="V8">8&#160;</span>Eeyya uraa bonchchiya asi shuchchaa yambbarshshaa bolli qachchi wottidi yambbariya asa mala. </div><div class='p'> <span class="verse" id="V9">9&#160;</span>Eeyya uraa leemisoi mattottida asi ba kushiyaa caddida agunttaa kessanau baaxetiyoogaa mala. </div><div class='p'> <span class="verse" id="V10">10&#160;</span>Eeyya asa woikko bau ogiyaara kanttiya asa oosossi qaxariya asi demmido asa ubbaa coo dukkiya wonddafiyaasa mala. </div><div class='p'> <span class="verse" id="V11">11&#160;</span>Kanai ba cooshshaa guyye simmidi miyoogaadan, eeyyai ba eeyyatettaa oosuwaa zaari zaari oottees. </div><div class='p'> <span class="verse" id="V12">12&#160;</span>Barkka bana, “Taani aadhdhida eranchchaa” giya asa be7adii? Appe eeyya urau sinttanaa lo77o qaadai de7ees. </div><div class='p'> <span class="verse" id="V13">13&#160;</span>Azallai, “Ogiyan gaammoi de7ees; yashshiya gaammoi aaho ogiyan yuuyees” yaagees. </div><div class='p'> <span class="verse" id="V14">14&#160;</span>Penggee ba maaxafiyan yaanne haanne qaaxxiyoogaadan, azallaikka ba hiixan yaanne haanne aadhdhi wodhdhees. </div><div class='p'> <span class="verse" id="V15">15&#160;</span>Issi issi asati daro azalla; eti harai attin, woxiyan tushkkido buddeenaakka pude baaranau daafuroosona. </div><div class='p'> <span class="verse" id="V16">16&#160;</span>Azalla asi markkaara odiya laappun eranchchatuppekka bana aadhdhida eranchcha giidi qoppees. </div><div class='p'> <span class="verse" id="V17">17&#160;</span>Bana gattiyaabi bainnasan palamau aadhdhiya asi ogiyaara biya kanaa haittaa oiqqiya asa mala. </div><div class='p'> <span class="verse" id="V18">18-19&#160;</span>Ba shooruwaa cimmidi, “Taani kaassau oottaas” yaagiya asi, gooyidi tamaa xiifaa oliya, woikko woriya zubbiyaa dukkiya asa mala. </div><div class='p'> <span class="verse" id="V20">20&#160;</span>Mittai wurikko, tamai to7ees; zigiriyaabi xayikko, ooshshai attees. </div><div class='p'> <span class="verse" id="V21">21&#160;</span>Xiixinttai bonqquwaa darissiyoogaadaaninne mittai tamaa darissiyoogaadan, amalanchcha asi ooshshaa darissees. </div><div class='p'> <span class="verse" id="V22">22&#160;</span>Zigirssanchchaa qaalai mal77o qumaa mala; ufaissiiddi duge ganjjiyaa gakkees. </div><div class='p'> <span class="verse" id="V23">23&#160;</span>Wozanan iitabai de7ishin, ba inxxarssan cimo qaalaa haasayiya asi biran sheeshshido urqqa miishshaa mala. </div><div class='p'> <span class="verse" id="V24">24&#160;</span>Lo77o milatiya iita asi ba wozanan de7iya iitatettaa ba nasho haasayan genttees.  <span class="verse" id="V25">25&#160;</span>A wozanan laappun tunatettai kumi uttido gishshau, i lo77o qaalaa haasayikkokka a ammanoppa.  <span class="verse" id="V26">26&#160;</span>Ba morkketettaa i genttikkokka, i oottiyo iitatettai yaa7an qonccana. </div><div class='p'> <span class="verse" id="V27">27&#160;</span>Haratussi ollaa bookkiya uri he ollan bau kunddana; haratu bolli shuchchaa gonddorssiya uraa bolli he shuchchai simmidi gonddorettana. </div><div class='p'> <span class="verse" id="V28">28&#160;</span>Worddotiya inxxarssai ba qohido asata ixxees; sheleeshsho haasayai bashshaa ehaanaappe attin, harabaa eheenna. </div><ul class='tnav'>
<li><a href='index.htm'>Leemiso Maxaafaa</a></li>
<li><a href='PRO25.htm'>&lt;</a></li>
<li><a href='PRO.htm'>26</a></li>
<li><a href='PRO27.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
