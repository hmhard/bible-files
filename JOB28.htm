<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 28</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB27.htm'>&lt;</a></li>
<li><a href='JOB.htm'>28</a></li>
<li><a href='JOB29.htm'>&gt;</a></li>
</ul>
<div class="main">
 
<div class='chapterlabel' id="V0"> 28</div><div class='s'>Aadhdhida Eratettaa Timirttiyaa </div><div class='p'> <span class="verse" id="V1">1&#160;</span>“Biraa bookki kessiyoosainne worqqaa geeshshanau seerissiyoosai de7ees.  <span class="verse" id="V2">2&#160;</span>Biratai asai biittaappe bookkin kiyees; nahaaseekka a shuchchaa seerissin kiyees.  <span class="verse" id="V3">3&#160;</span>Asai xomppiyaa ehiidi, xumaa xoonees; biittaa xaggaa gakkidi, sakkana xumaa giddon he shuchchaa koyees.  <span class="verse" id="V4">4&#160;</span>Asai de7iyoosaappe haakkidi, asaa tohoi yedhdhi erennasaa biidi, hegan ciimma ollaa bookkees; bookkidi hegan wodoruwan yaanne haanne kuulumuliiddi, asaappe shaahettidi de7ees.  <span class="verse" id="V5">5&#160;</span>Kattai biittaappe mokkees; shin he biittaa giddoi taman seeridi, aadhdhi aadhdhi wodhdhees.  <span class="verse" id="V6">6&#160;</span>He biittaa giddon de7iya shuchchaappe sampperiyaa giyo al77o shuchchai kiyees; a baanaa giddoppekka kulkka worqqai beettees. </div><div class='p'> <span class="verse" id="V7">7&#160;</span>“He shuchchaa bookkiyoosaa efiya ogiyaa xinggillee erenna; gaceekka be7ibeenna.  <span class="verse" id="V8">8&#160;</span>Hanttaara do7ati bantta tohuwan he sohuwaa yedhdhi erokkona; gaammoikka hegaara kanttenna. </div><div class='p'> <span class="verse" id="V9">9&#160;</span>“Asi mino zaallaa mentterettees; deriyaakka bookkidi, xaphuwaappe aatti yeggees.  <span class="verse" id="V10">10&#160;</span>Zaallaa lukkidi, kanttiyo ogiyaa kessidi, he al77o shuchchaakka demmees.  <span class="verse" id="V11">11&#160;</span>Haattai he sohuwau goggennaadan zeerees; geemmidabatakka poo7uwau kessees. </div><div class='p'> <span class="verse" id="V12">12&#160;</span>“SHin aadhdhida eratettai awappe beettanau danddayii? Akeekai beettiyoosai awee?  <span class="verse" id="V13">13&#160;</span>Asi a tumu waagaa erenna; aissi giikko, aadhdhida eratettai paxa de7iyaageetu giddon beettanau danddayenna.  <span class="verse" id="V14">14&#160;</span>Abbaa ciimmai, ‘Aadhdhida eratettai ta giddon baawa’ yaagees. </div><div class='p'> <span class="verse" id="V15">15&#160;</span>“Aadhdhida eratettai worqqan woikko biran shamettenna.  <span class="verse" id="V16">16&#160;</span>Aadhdhida eratettai muruta worqqan, maragidiyaanne sampperiyaa geetettiya al77o shuchchan shamettenna.  <span class="verse" id="V17">17&#160;</span>Worqqainne heregaappe oosettida miishshatu waagai aara likettenna; worqqaappe oosettida al77obankka laamettenna.  <span class="verse" id="V18">18&#160;</span>Aadhdhida eratettaa waagai zaagooliyaappe, almmaaziyaappenne inqqo ubbaappe aadhdhees.  <span class="verse" id="V19">19&#160;</span>Tophaaziyooniyaa giyo Toophphiyaa inqqoikka aara likettenna; muruta worqqankka shamettenna. </div><div class='p'> <span class="verse" id="V20">20&#160;</span>“Yaatin, aadhdhida eratettai auppe yii? Akeekai beettiyoosai awee?  <span class="verse" id="V21">21&#160;</span>Paxa de7iya mereta ubbaappe geemmi uttiis; saluwaa kafotikka a demmokkona.  <span class="verse" id="V22">22&#160;</span>Bashshainne haiqoi, ‘Nuuni aadhdhida eratettau odo xalaalaa nu haittan siyida’ yaagoosona. </div><div class='p'> <span class="verse" id="V23">23&#160;</span>“Aadhdhida eratettaakko efiya ogiyaanne i de7iyo sohuwaa eriyai Xoossaa xalaala.  <span class="verse" id="V24">24&#160;</span>Aissi giikko, Xoossai sa7aa gaxaa ubbaa xeellees; xeellidi salotuppe garssaara de7iyaabaa ubbaa be7ees.  <span class="verse" id="V25">25&#160;</span>Xoossai carkkuwaassi wolqqaa immido wodenne shaaraa haattaa likkido wode,  <span class="verse" id="V26">26&#160;</span>iraikka awan bukkanaakko, dadaikka awan wodhdhanaakko wogaa wottido wode,  <span class="verse" id="V27">27&#160;</span>i he wode, aadhdhida eratettaa be7iis; be7idi paacciis; paaccidi, lo77o giis.  <span class="verse" id="V28">28&#160;</span>Hegaappe guyyiyan, Xoossai asaassi odiiddi, ‘Xoossaassi yayyiyoogee aadhdhida eratetta; iitaappe haakkiyoogeekka akeeka’ yaagees” yaagiis. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB27.htm'>&lt;</a></li>
<li><a href='JOB.htm'>28</a></li>
<li><a href='JOB29.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
