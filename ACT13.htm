<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Yesuusi Kiittidoogeetu Oosuwaa 13</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Yesuusi Kiittidoogeetu Oosuwaa</a></li>
<li><a href='ACT12.htm'>&lt;</a></li>
<li><a href='ACT.htm'>13</a></li>
<li><a href='ACT14.htm'>&gt;</a></li>
</ul>
<div class="main">
 
<div class='chapterlabel' id="V0"> 13</div><div class='s'>Barnnaabaasinne Saa7ooli Geeshsha Ayyaanai Doorin, Tamaarissanau Kiitettidosona </div><div class='p'> <span class="verse" id="V1">1&#160;</span>Anxxookiyan de7iya woosa keettan hananabaa yootiyaageetinne tamaarissiyaageeti de7oosona; eti Barnnaabaasa, Karetta giyo Simoona, Qareenappe yiida Luqiyoosa, biittaa haariya Heeroodisaara diccida Minaahanne Saa7oola.  <span class="verse" id="V2">2&#160;</span>Eti Godaassi goinnishiininne xoomishin, Geeshsha Ayyaanai, “Taani xeesido oosuwaassi Barnnaabaasanne Saa7oola tau kessite” yaagiis. </div><div class='p'> <span class="verse" id="V3">3&#160;</span>Yaagin eti xoomidoogaappenne woossidoogaappe guyyiyan, bantta kushiyaa Barnnaabaasa bollinne Saa7oola bolli wottidi, eta yeddidosona. </div><div class='s'>Barnnaabaasinne Sa7ooli Qophphiroosa Biidosona </div><div class='p'> <span class="verse" id="V4">4&#160;</span>Hegaa gishshau, Geeshsha Ayyaanai eta kiittin, Selewuqiyaa wodhdhidosona; hegaappe markkabiyan gelidi, Qophphiroosa haruuruwaa biidosona.  <span class="verse" id="V5">5&#160;</span>Eti Silmmaana gakkidi, Aihuda woosa keettatun Xoossaa qaalaa yootidosona; eta maaddanau Yohaannisi etaara de7ees. </div><div class='p'> <span class="verse" id="V6">6&#160;</span>Eti Qophphiroosa haruuruwaa muleera PHaafu gakkanaassi yuuyidi, hananabaa yootiya issi worddanchchaa, Aihuda asa Bar-Yesuusa giyo shareechchuwaa demmidosona.  <span class="verse" id="V7">7&#160;</span>He shareechchoi deriyaa haariya Sarggiyoosa PHauloosa giyo akeekanchcha bitaniyaara de7ees. Sarggiyoosa PHauloosi Barnnaabaasanne Saa7oola baakko xeegidi, Xoossaa qaalaa siyanau koyiis.  <span class="verse" id="V8">8&#160;</span>SHin shareechchuwaa Eliimaasi (Giriike qaalan hegee a sunttaa) deriyaa haariyaagaa ammanuwaa digganau koyidi, eta haasayaa phalqqiis. </div><div class='p'> <span class="verse" id="V9">9&#160;</span>SHin PHauloosa giyo Saa7ooli banan Geeshsha Ayyaanai kumin, shareechchuwaa tishshi ootti xeellidi,  <span class="verse" id="V10">10&#160;</span>a, “Laa ha xalahe halaqaa na7au, gene ubbainne iitatetta ubbai kumidoogoo, xillotetta ubbau morkkiyau, Godaa ogiyaa suuriyaa geellayiyoogaa aggikkii?  <span class="verse" id="V11">11&#160;</span>Be7a; ha77i Godaa kushee ne bolli de7ees; neeni qooqe gidana; amarida wodee gakkanaashin, awaa poo7uwaa be7akka” yaagiis. </div><div class='p'>Yaagin sohuwaara ciggaarainne xumai a aifiyaa goozin, ba kushiyaa oiqqidi, kaalettiya uraa koyiiddi yuuyiis.  <span class="verse" id="V12">12&#160;</span>He wode deriyaa haariyaagee hegaa be7ido wode, Godai tamaarissiyoogan garamettidi ammaniis. </div><div class='s'>Barnnaabaasinne PHauloosi PHisddiyan De7iya Anxxookiyaa Biidosona </div><div class='p'> <span class="verse" id="V13">13&#160;</span>PHauloosinne aara de7iyaageeti PHaafuppe denddidi, PHinifiliyan de7iya PHergge markkabiyan biidosona; Yohaannisi etappe shaahettidi, Yerusalaame simmiis.  <span class="verse" id="V14">14&#160;</span>SHin eti PHerggeppe aadhdhidi, PHisddiyan de7iya Anxxookiyaa gakkidosona; Sambbata gallassan Aihuda woosa keettaa gelidi uttidosona.  <span class="verse" id="V15">15&#160;</span>Muuse higgeenne hananabaa yootiyaageetu maxaafai nabbabettidoogaappe guyyiyan, Aihuda woosa keettaa halaqati, “Nu ishanttoo asaa minttettiya qaalai inttessi de7ikko, asau haasayerkketii” yaagidi etassi kiittidosona. </div><div class='p'> <span class="verse" id="V16">16&#160;</span>PHauloosi denddi eqqidi, ba kushiyan malaatidi, hagaadan yaagiis; “Israa7eela asatoo, Xoossaassi yayyiyaageetoo siyite.  <span class="verse" id="V17">17&#160;</span>Ha Israa7eela asaa Xoossai nu aawata dooridi, Gibxxe biittan imattatettan eti de7ishin, eta darissiis; ba gita wolqqankka Gibxxe biittaappe eta kessiis.  <span class="verse" id="V18">18&#160;</span>Bazzuwan oitamu laitta keenaa nu aawata i danddayiis.  <span class="verse" id="V19">19&#160;</span>Kanaane giyo biittan Aihuda gidenna laappun zareta xaissidi, eta biittaa ba asaa laatissiis.  <span class="verse" id="V20">20&#160;</span>Hegaappe guyyiyan, hananabaa yootiya Sameela wodiyaa gakkanaas, oiddu xeetanne ishatamu laitta keenaa daannata etassi immiis.  <span class="verse" id="V21">21&#160;</span>Hegaappe guyyiyan, eti banttassi kawo immana mala woossin, Xoossai Biniyaama zariyaappe Qiisa na7aa Saa7oola oitamu laittau kawotana mala, etassi immiis.  <span class="verse" id="V22">22&#160;</span>Xoossai Saa7oola shaaridoogaappe guyyiyan, eta bolli Daawiti kawotana mala, a denttiis; Daawitabaa markkattiiddi, ‘Taani koyiyo ubbabaa ta wozanadan oottiya Isseyi na7aa Daawita demmaas’ yaagiis. </div><div class='p'> <span class="verse" id="V23">23&#160;</span>“Xoossai, ‘Taani Daawita zariyaappe Israa7eela asaa ashshiyaagaa ehaana’ giidoogaadankka, Yesuusa ehiis.  <span class="verse" id="V24">24&#160;</span>Yesuusi yaanaappe kase Israa7eela asai ubbai bantta nagaraappe simmidi xammaqettana mala, Yohaannisi qaalaa yootiis.  <span class="verse" id="V25">25&#160;</span>Qassi Yohaannisi ba oosuwaa wurssana haniiddi asaa, ‘Tana oona giidi qoppeetii? Taani intte naagiyoogaa gidikke; shin be7ite, a tohuwaa caammaa birshshanaukka taassi bessennaagee taappe guyyeera yees’ yaagiis. </div><div class='p'> <span class="verse" id="V26">26&#160;</span>“Ta ishatoo, Abrahaama zaretoo, qassi hagan Aihuda gidennaageetoo Xoossaassi yayyiyaageetoo, ha atotettaa qaalai nuussi kiitettiis.  <span class="verse" id="V27">27&#160;</span>Aissi giikko, Yerusalaamen de7iya asainne eta halaqati Yesuusanne Sambbata gallassa ubban nabbabettiya hananabaa yootiyaageetu qaalaa akeekibeenna gishshau, a bolli pirddidi, hananabaa yootiyaageetu qaalaa polidosona.  <span class="verse" id="V28">28&#160;</span>Yesuusa worissanau issi gaasoikka etau beettennan ixxin, PHilaaxoosi a worana mala woossidosona. </div><div class='p'> <span class="verse" id="V29">29&#160;</span>“Eti Yesuusabai Xoossaa maxaafan xaafettidaagaa ubbaa polido wode, masqqaliyaappe a wottidi moogidosona.  <span class="verse" id="V30">30&#160;</span>SHin Xoossai haiquwaappe Yesuusa denttiis.  <span class="verse" id="V31">31&#160;</span>Denttin i banaara Galiilappe Yerusalaame yiidaageetussi darotoo beettiis eti ha77i abaa asaassi markkattoosona. </div><div class='p'> <span class="verse" id="V32">32&#160;</span>“Xoossai nu aawatussi immana giido wonggeliyaa mishiraachchuwaa nuuni inttessi yootoos.  <span class="verse" id="V33">33&#160;</span>Daawita Mazamuriyaa Maxaafan naa77antto miraafiyan, </div><div class='q'>‘Neeni ta Na7aa. </div><div class='q2'>Hachchi taani ne Aawaa gidaas’ </div><div class='m'>geetettidi xaafettidoogaadan, Xoossai Yesuusa denttidi, nu aawatussi immana giidoogaa nuussi eta naatussi poliis.  <span class="verse" id="V34">34&#160;</span>Naa77anttuwaa i haiqqenna mala, haiquwaappe a denttidoogaassi Xoossai, ‘Taani Daawitayyo immana giido ammanettida geeshsha anjjuwaa inttessi immana’ yaagidi haasayiis.  <span class="verse" id="V35">35&#160;</span>Hegaa gishshau, Mazamure Maxaafan harasan qassi, ‘Ne Geeshsha Na7aa ahaakka musissakka’ yaagees.  <span class="verse" id="V36">36&#160;</span>Aissi giikko, Daawiti ba wodiyan Xoossaa qofaa oottidoogaappe guyyiyan haiqqidi, ba aawatuura moogettidi musiis.  <span class="verse" id="V37">37&#160;</span>SHin Xoossai haiquwaappe denttidoogee musibeenna. </div><div class='p'> <span class="verse" id="V38">38-39&#160;</span>“Hegaa gishshau, ta ishatoo, nagara atto geettai intteyyo Yesuusa baggaara odettidoogeenne, Muuse higgiyan xillanau intteyyo danddayettenna ubbabaappe aani ammaniya ubbai xillanaagee intteyyo eretto.  <span class="verse" id="V40">40&#160;</span>Hegaa gishshau, hananabaa yootiyaageeti giidoogee intte bolli gakkenna mala naagettite; </div><div class='q'> <span class="verse" id="V41">41&#160;</span>‘Xoossai giidobaa qilliicciyaageetoo, </div><div class='q'>be7ite; harai atto issi urai inttessi yootiyaakkokka, </div><div class='q2'>intte ammanenna oosuwaa taani intte wodiyan </div><div class='q'>oottiyo gishshau, poora giite; haiqqite’ </div><div class='m'>yaagidosona” yaagiis. </div><div class='p'> <span class="verse" id="V42">42&#160;</span>PHauloosinne Barnnaabaasi Aihuda woosa keettaappe kiyishin, asai eta naa77antto Sambbatankka hegaa gujjidi yootana mala woossiis.  <span class="verse" id="V43">43&#160;</span>SHiiqoi laalettidoogaappe guyyiyan, daro Aihudatinne Aihudatu ammanuwan gelidi Xoossau yayyiya daroti, PHauloosanne Barnnaabaasa kaallidosona; kaallin Yesuusi kiittidoogeeti Xoossaa aaro kehatettan minnidi de7ana mala, etau yootidi minttettidosona. </div><div class='p'> <span class="verse" id="V44">44&#160;</span>Naa77antto Sambbatan amarida asatuppe attin, katamaa asai ubbai Xoossaa qaalaa siyanau shiiqiis.  <span class="verse" id="V45">45&#160;</span>SHin Aihudati daro asaa be7ido wode, PHauloosa qanaatidosona; a haasayaa PHalqqidi, a cayidosona. </div><div class='p'> <span class="verse" id="V46">46&#160;</span>PHauloosinne Barnnaabaasi xalidi, “Xoossaa qaalai kasetidi intteyyo odettanau koshshees; shin qaalaa intte ixxido gishshaunne merinaa de7uwaa ekkanau inttessi bessenna giidi, intte intte huuphiyan pirddido gishshau, be7ite, nuuni Aihuda gidennaageetukko simmeettees.  <span class="verse" id="V47">47&#160;</span>Aissi giikko, Godai nuna, </div><div class='q'>‘Asai ubbai intte baggaara attana mala, </div><div class='q2'>inttena taani Aihuda gidennaageetussi poo7o oottaas’ </div><div class='m'>yaagidi azaziis” yaagidosona. </div><div class='p'> <span class="verse" id="V48">48&#160;</span>Aihuda gidennaageeti hegaa siyido wode, ufaittidi Xoossaa qaalaa bonchchidosona; qassi merinaa de7uwaassi doorettida ubbaikka ammanidosona. </div><div class='p'> <span class="verse" id="V49">49&#160;</span>Godaa qaalai he biitta ubbaa gakkiis.  <span class="verse" id="V50">50&#160;</span>SHin Aihudati Xoossau goinniya bonchchettida maccaasatanne kataman de7iya gita asata PHauloosa bollinne Barnnaabaasa bolli denttettin, asati eta yedetaa doommidi, bantta biittaappe kessidosona.  <span class="verse" id="V51">51&#160;</span>SHin Yesuusi kiittidoogeeti eta ixxiyoogaassi malaata gidana mala, bantta tohuwaappe baanaa shocidi, Iqooniyoone katamaa biidosona.  <span class="verse" id="V52">52&#160;</span>Qassi Anxxookiyan de7iya kaalliyaageetunkka Geeshsha Ayyaanainne ufaissai kumees. </div><ul class='tnav'>
<li><a href='index.htm'>Yesuusi Kiittidoogeetu Oosuwaa</a></li>
<li><a href='ACT12.htm'>&lt;</a></li>
<li><a href='ACT.htm'>13</a></li>
<li><a href='ACT14.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
