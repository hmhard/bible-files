<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Efisoona 5</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Efisoona</a></li>
<li><a href='EPH04.htm'>&lt;</a></li>
<li><a href='EPH.htm'>5</a></li>
<li><a href='EPH06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Poo7uwan De7ite </div><div class='p'> <span class="verse" id="V1">1&#160;</span>Simmi Xoossai siiqiyo naatudan, a milatite.  <span class="verse" id="V2">2&#160;</span>Qassi Kiristtoosi nuna siiqidi, ba huuphiyaa Xoossaayyo sawuwaa tonggu giya yarshsho oottidi immidoogaadan, inttekka siiquwan de7anau bessees. </div><div class='p'> <span class="verse" id="V3">3&#160;</span>SHin geeshshatuyyo bessiyaagaadan, intte giddon shaaramuxiyoogeenne tunatetta ubbai, woi miishsha amottiyoogee mulekka siyettoppo.  <span class="verse" id="V4">4&#160;</span>Yeellayiyaabainne eeyya haasayai woi pattenna qiree intteyyo bessennabaa gidiyo gishshau, intte matan mulekka de7oppo; intte hegaa ubbaa aggidi, Xoossaa galatanau bessees.  <span class="verse" id="V5">5&#160;</span>Hagaa erite; ooninne shaaramuxiyaagaa woi tunabaa oottiyaagaa, woi miishsha amottiyaagaa gidikko, Kiristtoosa kawotettaanne Xoossaa kawotettaa laattanau danddayenna; miishsha amottiyoogee eeqau goinniyoogaappe dummatenna. </div><div class='p'> <span class="verse" id="V6">6&#160;</span>Inttena ooninne pattenna haasayan cimmoppo; aissi giikko, hagaa gaasuwan Xoossaa hanqqoi azazettenna asaa bolli yaana.  <span class="verse" id="V7">7&#160;</span>Simmi hegaa mala asaara zuppetoppite.  <span class="verse" id="V8">8&#160;</span>Aissi giikko, kase intte xuman de7ideta; shin Godaa baggaara ha77i poo7uwan de7eeta; poo7uwan de7iya asaadan poo7uwan hemettite.  <span class="verse" id="V9">9&#160;</span>Aissi giikko, poo7oi lo77otettaa, xillotettaanne tumatettaa ubbaa aifees. </div><div class='p'> <span class="verse" id="V10">10&#160;</span>Godaa ufaissiyaabai aibakko tamaarite.  <span class="verse" id="V11">11&#160;</span>Go77i bainna xuma oosuwaa qonccissi bessiteppe attin aara walahettoppite.  <span class="verse" id="V12">12&#160;</span>Eti geeman oottiyoobaa harai atto haasayiyoogeekka pokkees.  <span class="verse" id="V13">13&#160;</span>SHin ubbabai poo7uwaa kiyiyo wode, qoncciyan beettana; aissi giikko, qoncciyan beettiya ubbabai poo7o.  <span class="verse" id="V14">14&#160;</span>Hegaa gishshau, </div><div class='q'>“Xiskkiyaagoo, beegotta; </div><div class='q2'>haiquwaappekka dendda; </div><div class='q'>Kiristtoosi neeyyo poo7issana” </div><div class='m'>yaagees. </div><div class='p'> <span class="verse" id="V15">15&#160;</span>Simmi intte waani de7iyaakko akeekite; aadhdhida eratettaara de7iya asadan de7iteppe attin, aadhdhida eratetti bainna asadan de7oppite.  <span class="verse" id="V16">16&#160;</span>Wodee iita gidiyo gishshau, intte lo77o wodiyaa coo xaissoppite.  <span class="verse" id="V17">17&#160;</span>Hegaa gishshau, Godai koyiyoobai aibakko akeekiteppe attin, eeyyoppite. </div><div class='p'> <span class="verse" id="V18">18&#160;</span>Qassi inttenan Geeshsha Ayyaanai kumoppe attin, inttena bashshiya woiniyaa giyo eessaa uyidi mattottoppite.  <span class="verse" id="V19">19&#160;</span>Mazamuriyaa yettan, galatiiddi yexxiyoogaaninne ayyaana yettan issoi issuwaara haasayite; qassi galatiyo yettaaninne mazamuriyaa yexxiyoogan intte wozanan Godaa galatiiddi yexxite.  <span class="verse" id="V20">20&#160;</span>Nu Godaa Yesuus Kiristtoosa sunttan, Aawaa Xoossaa ubbabau ubba wode galatite. </div><div class='s'>Azinabaanne Machchibaa </div><div class='p'> <span class="verse" id="V21">21&#160;</span>Kiristtoosayyo yayyiiddi, issoi issuwaayyo haarettite. </div><div class='p'> <span class="verse" id="V22">22&#160;</span>Maccaasatoo, Godaayyo haarettiyoogaadan, intte azinatuyyo haarettite.  <span class="verse" id="V23">23&#160;</span>Aissi giikko, Kiristtoosi qassi woosa keettaayyo huuphe gidiyoogaadan, azinaikka ba maccaaseeyyo huuphe; qassi Kiristtoosi ba huuphen, ba bollaa gidiya woosa keettaa ashshiyaagaa.  <span class="verse" id="V24">24&#160;</span>SHin woosa keettai Kiristtoosayyo haarettiyoogaadan, maccaasai qassi bantta azinau ubbaban haarettanau bessees. </div><div class='p'> <span class="verse" id="V25">25&#160;</span>Azinatoo, Kiristtoosi woosa keettaa siiqidi, ba huuphiyaa ayyo immidoogaadan, inttekka intte maccaasata siiqite.  <span class="verse" id="V26">26&#160;</span>I woosa keettaa ba qaalaaninne haattan meecci geeshshidi, Xoossaayyo dummayanau hagaa oottiis.  <span class="verse" id="V27">27&#160;</span>Kiristtoosi woosa keettaa qiti woi kul77i woi hegaa milatiyaabi bainnan, a kumetta bonchchuwaara geeshshanne borettennaagaa oottidi, ba huupheyyo shiishshanau koyiis.  <span class="verse" id="V28">28&#160;</span>Simmi qassi azinai ba maccaasiyo ba bollaadan siiqanau bessees; ba machchiyo siiqiyaagee bana siiqees.  <span class="verse" id="V29">29&#160;</span>Aissi giikko, ba bollaa ixxiya asi mulekka baawa; shin Kiristtoosi woosa keettaa miziyoogaadaaninne naagiyoogaadan ooninne ba bollaa mizeesinne naagees.  <span class="verse" id="V30">30&#160;</span>Aissi giikko, nuuni a bollaa shaaho. </div><div class='p'> <span class="verse" id="V31">31&#160;</span>Xoossaa maxaafai yaagees; “Hegaa gishshau, attumaagee ba aawaanne ba aayyiyo aggi bayidi, ba machcheera issippe de7ana; eti naa77aikka issi asho gidana” yaagees.  <span class="verse" id="V32">32&#160;</span>Ha xuurai wolqqaama tumatetta; shin taani hagee Kiristtoosabaanne woosa keettaabaa yootees yaagais.  <span class="verse" id="V33">33&#160;</span>Gidikkokka, qassi intte huuphiyan huuphiyan intte maccaasaa intte huuphedan siiqanau bessees; maccaasa ubbaikka bantta azinaa azinaa bonchchanau bessees. </div><ul class='tnav'>
<li><a href='index.htm'>Efisoona</a></li>
<li><a href='EPH04.htm'>&lt;</a></li>
<li><a href='EPH.htm'>5</a></li>
<li><a href='EPH06.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
