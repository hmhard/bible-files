<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 3</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB02.htm'>&lt;</a></li>
<li><a href='JOB.htm'>3</a></li>
<li><a href='JOB04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Koiro Haasayata </div><div class='s'>Iyyoobi Ba Yelettido Gallassaa Qanggiis </div><div class='p'> <span class="verse" id="V1">1-2&#160;</span>Hegaappe guyyiyan, Iyyoobi ba doonaa dooyidi, ba yelettido gallassaa hagaadan yaagidi qanggiis;  <span class="verse" id="V3">3&#160;</span>“Taani shahaarettido qammainne taani yelettido gallassai coo xayona!  <span class="verse" id="V4">4&#160;</span>He gallassai xuma gido! Bolla Xoossai he gallassaa shenehoo go; a bollan poo7oikka poo7oppo.  <span class="verse" id="V5">5&#160;</span>Leelida xumainne ciggaarai a goozo; a shaarai kammo; a poo7uwaakka xumai gentto.  <span class="verse" id="V6">6&#160;</span>He gallassa qammaa sakkana xumai oiqqo. Laittaa giddon de7iya gallassatun i qoodettoppo; aginatu qoodankka geloppo.  <span class="verse" id="V7">7&#160;</span>He gallassa qammai maino; ufaissa ililssikka an siyettoppo.  <span class="verse" id="V8">8&#160;</span>Lewaataana giyo miimminttiyaa denttanau loohida shareechchoti he gallassaa qanggona.  <span class="verse" id="V9">9&#160;</span>He qammaayyo bakkaaliyaa xoolinttee poo7oppo; poo7uwaa naagidikka demmoppo; maallado xalqqeekka ayyo xalqqoppo.  <span class="verse" id="V10">10&#160;</span>He qammai taani ta aayee uluwan shahaarettennaadaaninne ha metuwaa be7ennaadan teqqibeenna gishshau, qanggettidaagaa gido. </div><div class='p'> <span class="verse" id="V11">11&#160;</span>“Taani ta aayee uluwan haatta kiyarkkinaashsha! Ta aayee uluwaappe yeletta wodhdhaanne haiqqarkkinaashsha!  <span class="verse" id="V12">12&#160;</span>Ta aayyiyaa tana aissi ba kiyuwan zaaradeeshsha? Ba xanttaakka tana aissi xanttadeeshsha?  <span class="verse" id="V13">13-15&#160;</span>He wode taani haiqqidabaa gidiyaakko, ha77i shemppada xiskkaas shin! Qolettida sohota banttau zaaretti keexxida sa7aa kawotuuranne eta zoriyaageetuura, worqqai de7iyoonne bantta keettan biraa kunttida halaqatuura issippe duufuwan zin77aas shin!  <span class="verse" id="V16">16&#160;</span>Woikko aayee uluwaappe boshettidi yelettida na7adan, woikko gallassa poo7uwaa ainne be7ibeenna yiiraadan, taani biitta giddon qosettaichcharkkinaashsha!  <span class="verse" id="V17">17&#160;</span>Duufuwan iitati bantta iita oosuwaa aggoosona; yan daafuranchchatikka shemppoosona.  <span class="verse" id="V18">18&#160;</span>He sohuwan qashuwaasatikka shemppidi ufaittoosona; oosuwaa ootissiyaageetu waasuwaa eti hegan siyokkona.  <span class="verse" id="V19">19&#160;</span>Guuttai gitaikka yan de7ees; ailleekka ba godaassi ailletiyoosaappe kiyees. </div><div class='p'> <span class="verse" id="V20">20&#160;</span>“Metuwan de7iyaageetuyyo poo7oi aissi imettidee? De7oi cammiyoogeetussi,  <span class="verse" id="V21">21&#160;</span>haiqoi yanddeeshsha giidi amottin, yeennan ixxiyoogeetussi, qotti wottido buquraa koyiyoogaappe aattidi, haiquwaa koyiyaageetussi,  <span class="verse" id="V22">22&#160;</span>duufuwaa biidi gakkiyo wode, ufaissaaninne ililssan poocammiyaageetussi de7oi aissi imettidee?  <span class="verse" id="V23">23&#160;</span>Ogee bayiichchido uraassi, Xoossai a yuushuwaa dirirggido uraassi poo7oi aissi imettidee?  <span class="verse" id="V24">24&#160;</span>Qumaa miyoogaa gishshaa oolais; ta oolee aggennan goggiya haattaa mala.  <span class="verse" id="V25">25&#160;</span>Taani yayyidobai ta bolli gakkiis; taani dagammidobaikka tanan haniis.  <span class="verse" id="V26">26&#160;</span>Taayyo metoppe attin, saroi, woppinne shemppoi baawa” yaagiis. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB02.htm'>&lt;</a></li>
<li><a href='JOB.htm'>3</a></li>
<li><a href='JOB04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
