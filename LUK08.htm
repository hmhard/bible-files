<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Luqaasa 8</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luqaasa</a></li>
<li><a href='LUK07.htm'>&lt;</a></li>
<li><a href='LUK.htm'>8</a></li>
<li><a href='LUK09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>Yesuusa Kaallidanne Au Oottida Macca Asata </div><div class='p'> <span class="verse" id="V1">1&#160;</span>Hegaappe guyyiyan, Yesuusi Xoossaa kawotettaa mishiraachchuwaa yootiiddi, dumma dumma gita katamaanne guutta katamaa bees. Biyo wode, tammanne naa77u erissiyo ashkkaratinne  <span class="verse" id="V2">2&#160;</span>iita ayyaanaappenne wolqqaama harggiyaappe paxida issi issi maccaasatinne aara issippe de7oosona. Hegeetinne laappun xalaheti kiyido Magddala giyo katamaappe yiida Mairaamo,  <span class="verse" id="V3">3&#160;</span>Heeroodisa keettan azaziya Kuza machchiyo Yohaano, Sosinonne Yesuusau banttassi de7iyaagaappe immida daro asata. </div><div class='s'>Zeriyaagaa Leemisuwaa </div><div class='r'>(Maatiyoosa 13:1-9; Marqqoosa 4:1-9) </div><div class='p'> <span class="verse" id="V4">4&#160;</span>Asai katamaappe kataman Yesuusakko shiiqees. Daro asai shiiqidaagau Yesuusi leemisuwaa hagaadan yaagidi odiis;  <span class="verse" id="V5">5&#160;</span>“Issi bitanee ba zerettaa zeranau kiyiis. Zerishin, issoi issoi ogiyaa doonan wodhdhidi yerettiis. Yaatin, kafoi hegaa miis.  <span class="verse" id="V6">6&#160;</span>Harai shuchchaa bolli wodhdhiis. Mokkidi, dubbai bainna gishshau meliis.  <span class="verse" id="V7">7&#160;</span>Issi issi zerettai aguntta giddon wodhdhiis; wodhdhidi mokkidaagaa agunttai diccidi cuulliis.  <span class="verse" id="V8">8&#160;</span>Issi issi zerettai aradda biittan wodhdhidi mokkiis; diccidi xeetu kushiyaa aifiis” yaagiis. </div><div class='s'>Yesuusi Leemisuwan Haasayido Gaasotaa </div><div class='r'>(Maatiyoosa 13:10-17; Marqqoosa 4:10-12) </div><div class='p'>Yesuusi hegaa haasayiiddi, “Siyanau haitti de7iyo urai siyo!” yaagidi wolqqappe haasayiis. </div><div class='p'> <span class="verse" id="V9">9&#160;</span>I erissiyo ashkkarati, “Yaatin, ha leemisuwaa birshshettai aibee?” yaagidi Yesuusa oichchidosona.  <span class="verse" id="V10">10&#160;</span>Oichchin, i hagaadan yaagiis; “Inttessi Xoossaa kawotettaa xuuraa erai imettiis, shin </div><div class='q'>harati xeellidi be7enna mala, </div><div class='q2'>siyidikka akeekenna mala, </div><div class='m'>taani leemisuwan haasayais. </div><div class='s'>Yesuusi Zerettaa Leemisuwaa Birshshiis </div><div class='r'>(Maatiyoosa 13:18-23; Marqqoosa 4:13-20) </div><div class='p'> <span class="verse" id="V11">11-12&#160;</span>“Leemisoi hagaa. Zerettai Xoossaa qaalaa. Ogiyaa doonan de7iya zerettai qaalaa siyidaageetu leemisuwaa bessees; shin hegaappe guyyiyan, eti ammanidi attenna mala, xalahe halaqai yiidi, eta wozanaappe qaalaa efirggees.  <span class="verse" id="V13">13&#160;</span>SHuchchaa bollan de7iyaageeti siyiiddi, a qaalaa ufaissan ekkiyaageeta milatoosona; etassi xaphoi baawa. Eti ha77issau ammaniyoogaappe attin, paacee yiyo wode xubettiyaageeta.  <span class="verse" id="V14">14&#160;</span>Qassi aguntta giddon wodhdhidaageeti siyiyaageeta milatoosona. Siyidi banttau de7iiddi, de7uwaa wodiyaa qofan duretettaaninne lo77o de7uwan cuulettiyo gishshau, eta aifee bootennan atti aggees.  <span class="verse" id="V15">15&#160;</span>SHin aradda biittan wodhdhidaageeti hegeeti lo77o wozanaappenne tumu wozanaappe qaalaa siyidi naagidaageeta; eti danddayaara naagidi aifoosona. </div><div class='s'>Geeman Wottido Xomppiyaa </div><div class='r'>(Marqqoosa 4:21-25) </div><div class='p'> <span class="verse" id="V16">16&#160;</span>“Xomppe oittidi, keren qum77iyai woikko arssa giddon wottiya asi baawa; shin asai geliiddi, poo7uwaa be7ana mala, xomppiyaa qoncciyan wottees.  <span class="verse" id="V17">17&#160;</span>Aissi giikko, qosidobai ubbai qoncciyaa kiyana; qassi genttidobai ubbaikka beettennan attenna. </div><div class='p'> <span class="verse" id="V18">18&#160;</span>“Simmi, intte siyiyo yohuwaa ezggidi siyite; aissi giikko, issibai de7iyo urau gujji immana. Bainnaagaappe harai atto, he au de7iyaabaa milatiyaagaakka ekkirggana” yaagiis. </div><div class='s'>Yesuusa Aayyiyoonne Ishantta </div><div class='r'>(Maatiyoosa 12:46-50; Marqqoosa 3:31-35) </div><div class='p'> <span class="verse" id="V19">19&#160;</span>Yesuusa aayyiyaanne ishantti akko yiidosona; shin daro asaa giddoora aadhdhiyo sohoi bainna gishshau, aara gaittanau danddayibookkona.  <span class="verse" id="V20">20&#160;</span>Asai Yesuusa, “Ne aayyiyaanne ne ishantti nenaara gaittana koyidi, karen eqqidosona” yaagiis. </div><div class='p'> <span class="verse" id="V21">21&#160;</span>SHin Yesuusi zaaridi, “Ta aayyiyaanne ta ishantti Xoossaa qaalaa siyiyaageetanne oottiyaageeta” yaagiis. </div><div class='s'>Yesuusi Gotiyaa Seeriis </div><div class='r'>(Maatiyoosa 8:23-27; Marqqoosa 4:35-41) </div><div class='p'> <span class="verse" id="V22">22&#160;</span>Issi gallassi, Yesuusi ba erissiyo ashkkaratuura issippe wolwoluwan gelidi, “Abbaa hefintti pinnoos” yaagiis; yaagin biidosona.  <span class="verse" id="V23">23&#160;</span>Biishin Yesuusi xiskkiis. Wolqqaama gotee abbaa bolli yiis. Wolwoluwan haattai kumi kumi yees. Yiidi haattai eta mittana hanin,  <span class="verse" id="V24">24&#160;</span>erissiyo ashkkarati Yesuusakko biidi, “Godau, Godau, nuuni xayoos” yaagidi, xiskkuwaappe a denttidosona. </div><div class='p'>Yesuusi denddidi, gotiyaanne beetaa aggite gin, goteenne beetai woppu giidosona.  <span class="verse" id="V25">25&#160;</span>Yaatin Yesuusi, “Intte ammanoi anee?” yaagiis. </div><div class='p'>Eti yayyidinne garamettidi bantta giddon, “Hagee laa harai atto, gotiyaanne haattaa azaziyaagee oonee? Etikka ayyo azazettoosona” yaagidosona. </div><div class='s'>Yesuusi Xalaheti Oiqqido Bitaniyaa Pattiis </div><div class='r'>(Maatiyoosa 8:28-34; Marqqoosa 5:1-20) </div><div class='p'> <span class="verse" id="V26">26&#160;</span>Galiila ginan sinttaara de7iya Gerggesenoona giyo biittaa wolwoluwan biidosona.  <span class="verse" id="V27">27&#160;</span>Yesuusi abbaappe gaxaa kiyiyoorin, xalaheti de7iyo bitanee katamaappe kiyidi, aara gaittiis; asa moogiyo gonggoluwan i daro laittaa de7iyoogaappe attin, son de7enna.  <span class="verse" id="V28">28&#160;</span>Yesuusa be7idi, a sinttan kunddidi, qaalaa xoqqu oottidi, “Ubbaappe bolla Xoossaa Na7au Yesuusaa, tananne nenanne aibee gattiyai? Hayyanaa tana qaxxayopparkkii” yaagiis.  <span class="verse" id="V29">29&#160;</span>I hegaa aissi giidee giikko, Yesuusi tuna ayyaanai bitaniyaappe kiyidi baana mala azazidoogaassa. Daroto tuna ayyaanai bitaniyaa oiqqi uttido gishshau, sanssalataaninne huqqunna biratan qashettidi naagettees; shin sanssalataa duuttees. Xalahee a bazzo yedettees. </div><div class='p'> <span class="verse" id="V30">30&#160;</span>Yesuusi a, “Ne sunttai oonee?” yaagidi oichchiis. </div><div class='p'>Daro xalaheti an de7iyo gishshau, “Ta sunttai Leegiyoona” yaagiis.  <span class="verse" id="V31">31&#160;</span>Xalaheti Yesuusa, “Nuna ciimma ollau yeddopparkkii” yaagidi woossidosona. </div><div class='p'> <span class="verse" id="V32">32&#160;</span>He deriyaa bollan daro gudunttaa wudee hemettees; xalaheti gudunttatu giddo gelana mala Yesuusa woossin, i, “Biite” yaagiis.  <span class="verse" id="V33">33&#160;</span>Yaagin xalaheti bitaniyaappe kiyidi, gudunttatun gelin, wudee kakaara jaamiiddi abban gelidi, meetetti bayiis. </div><div class='p'> <span class="verse" id="V34">34&#160;</span>Gudunttaa wudiyaa heemmiyaageeti hanidabaa be7ido wode, baqati biidi, katamaaninne katamaappe gaxa biittan yootidosona.  <span class="verse" id="V35">35&#160;</span>Yootin asai hanidabaa be7anau kiyidi, Yesuusakko biis. Xalahee kiyido bitanee ba wozanai simmin, maayuwaa maayidi, Yesuusa gediyaa matan uttidaagaa asai be7idi yayyiis.  <span class="verse" id="V36">36&#160;</span>Hegaa be7ida asati xalaheti oiqqido bitanee waani paxidaakko, asaassi yootidosona.  <span class="verse" id="V37">37&#160;</span>Gerggesenoona biittan de7iya asai ubbai daro yayyido gishshau, bantta matappe baana mala, Yesuusa woossidosona. Yesuusi wolwoluwan gelidi simmiis. </div><div class='p'> <span class="verse" id="V38">38-39&#160;</span>Xalaheti kiyido bitanee Yesuusaara de7ana mala, Yesuusa woossiis; shin i, “Ne soo simmada, Xoossai neessi waanida gitabaa oottidaakko yoota” yaagidi a yeddiis. Yeddin, bitanee baassi Yesuusi waanida gitabaa oottidaakko, kataman de7iya asa ubbau yootiiddi biis. </div><div class='s'>Yaa7iroosa Na7iyoonne Yesuusa Maayuwaa Bochchida Mishiriyo </div><div class='r'>(Maatiyoosa 9:18-26; Marqqoosa 5:21-43) </div><div class='p'> <span class="verse" id="V40">40&#160;</span>Ubba asai Yesuusa naagiiddi uttido gishshau, i simmido wode mokkidosona.  <span class="verse" id="V41">41-42&#160;</span>Yaa7iroosa giyoogee Aihuda woosa keettaa halaqai Yesuusakko yiis. Ayyo tammanne naa77u laitta na7iyaa de7iyaara harggada haiqqana haniyo gishshau, Yesuusa tohuwan kunddidi, ba soo gelana mala, a minttidi woossiis. </div><div class='p'>Yesuusi yaa biishin, asai ubbasaara shiiqidi, a un77iis.  <span class="verse" id="V43">43&#160;</span>Tammanne naa77u laittaasappe doommidi, i bollaappe suuttai goggiyo issi maccaasiyaa de7ausu. Aakimetussi qanxxaidda ba miishsha ubbaa wurssaasu; shin ooninne o pattanau danddayibeenna.  <span class="verse" id="V44">44&#160;</span>Guyyeera shiiqada Yesuusa afalaa macaraa bochchaasu; bochchin i bollaappe goggiya suuttai sohuwaarakka aggi bayiis. </div><div class='p'> <span class="verse" id="V45">45&#160;</span>Yesuusi, “Tana bochchidai oonee?” yaagiis. </div><div class='p'>Ubba asai, “Nuna gidokko” yaagin, PHeexiroosinne aara issippe de7iyaageeti, “Godau, daro asai nena sugiiddi un77ees; ‘Tana bochchidai oonee?’ gai?” yaagidosona. </div><div class='p'> <span class="verse" id="V46">46&#160;</span>SHin Yesuusi, “Taappe wolqqai kiyido gishshau, tana issi urai bochchidoogaa taani erais” yaagiis. </div><div class='p'> <span class="verse" id="V47">47&#160;</span>Maccaasiyaa qosettada attanau danddayennaagaa erada, kokkoraidda Yesuusa sinttan gufannaasu; a Yesuusa aissi bochchidaakkonne qassi waanada sohuwaara paxidaakko asa ubbaa sinttan Yesuusau yootaasu.  <span class="verse" id="V48">48&#160;</span>I, “Ta na7ee, nena ne ammanoi pattiis; saro ba” yaagiis. </div><div class='p'> <span class="verse" id="V49">49&#160;</span>Yesuusi biron hegaa giishin, issi asi Aihuda woosa keettaa halaqaa sooppe yiidi, “Ne na7iyaa haiqqaichchaasu; simmi tamaarissiyaagaa daafurssoppa” yaagiis. </div><div class='p'> <span class="verse" id="V50">50&#160;</span>SHin eti giyoobaa Yesuusi siyidi, “Yayyoppa; ammano xalaalaa ammana; a paxana” yaagidi Yaa7iroosassi yootiis. </div><div class='p'> <span class="verse" id="V51">51&#160;</span>Yesuusi soo geliiddi, PHeexiroosappe, Yaaqoobappe, Yohaannisappe, na7ee aayeeppenne aawaappe harai ooninne banaara gelenna mala diggiis.  <span class="verse" id="V52">52&#160;</span>Ubbai na7eessi, “Aayyee aayyee!” yaagidi yeekkoosona. SHin Yesuusi, “Yeekkoppite; na7iyaa xiskkausuppe attin, haiqqabeikku” yaagiis. </div><div class='p'> <span class="verse" id="V53">53&#160;</span>A haiqqidoogaa eridi, asai a bolli miicciis.  <span class="verse" id="V54">54&#160;</span>SHin Yesuusi i kushiyaa oiqqidi, “Na7ee, dendda” yaagidi xeesiis.  <span class="verse" id="V55">55&#160;</span>Na7ee shemppoi simmin, sohuwaara na7iyaa dendda aggaasu. Yesuusi, “Iyyo miyoobaa immite” yaagidi azaziis.  <span class="verse" id="V56">56&#160;</span>I aawainne aayyiyaa garamettidosona. SHin Yesuusi, “Hanidaagaa oossinne odoppite” yaagidi azaziis. </div><ul class='tnav'>
<li><a href='index.htm'>Luqaasa</a></li>
<li><a href='LUK07.htm'>&lt;</a></li>
<li><a href='LUK.htm'>8</a></li>
<li><a href='LUK09.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
