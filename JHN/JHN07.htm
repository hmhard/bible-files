<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Yohaannisa 7</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Yohaannisa</a></li>
<li><a href='JHN06.htm'>&lt;</a></li>
<li><a href='JHN.htm'>7</a></li>
<li><a href='JHN08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>Yesuusi Daase Baalaassi Yerusalaame Biis </div><div class='p'> <span class="verse" id="V1">1&#160;</span>Hegaappe guyyiyan, Yesuusi Galiilan yaa haa yuuyiis; Aihudati a woranau koyiyo gishshau, Yihudan yuuyana koyibeenna.  <span class="verse" id="V2">2&#160;</span>Aihudati bonchchiyo Daase Baalai gakki uttiis.  <span class="verse" id="V3">3&#160;</span>Hegaa gishshau, Yesuusa ishantti a, “Ne erissiyo ashkkarati neeni oottiyoogaa be7ana mala, hagaappe denddada Yihudaa biitti ba.  <span class="verse" id="V4">4&#160;</span>Aissi giikko, baayyo erettanau koyiya asi ooninne ba ooso genttenna. Neeni hageeta oottiyaabaa gidikko, nebaa sa7aa erissa!” yaagidosona.  <span class="verse" id="V5">5&#160;</span>Aissi giikko, harai atto a ishanttikka a ammanibookkona. </div><div class='p'> <span class="verse" id="V6">6&#160;</span>Yesuusi eta, “Tau injjetiya wodee gakkibeenna; shin intteyyo ai wodeekka injjetees.  <span class="verse" id="V7">7&#160;</span>Sa7ai inttena ixxanau danddayenna; shin taani sa7aa oosoi iita gidiyoogaa markkattiyo gishshau, tana ixxees.  <span class="verse" id="V8">8&#160;</span>Baalaa bonchchiyoosaa intte biite; tau injjetiya wodee gakkibeenna gishshau, taani baalaa bonchchiyoosaa baanaagee biroona” yaagiis.  <span class="verse" id="V9">9&#160;</span>I hagaa giidi, Galiilan attiis. </div><div class='s'>Yesuusi Daase Baalaa Sohuwan Beettiis </div><div class='p'> <span class="verse" id="V10">10&#160;</span>SHin a ishantti baala gallassaa bonchchiyoosaa biidoogaappe guyyiyan, ikka asi be7ennan geeman he sohuwaa biis.  <span class="verse" id="V11">11&#160;</span>Aihudati baala gallassaa bonchchiyoosan a koyoosonanne, “I awan de7ii?” yaagiiddi, a lal77oosona. </div><div class='p'> <span class="verse" id="V12">12&#160;</span>Asaa giddon daro zuuzunttai denddiis. Amarida asai, “I lo77o asa” yaagees; harati qassi, “Akkai; i asa balettees” yaagoosona.  <span class="verse" id="V13">13&#160;</span>SHin Aihudatuyyo yayyido gishshau, ooninne abaa qoncciyan haasayenna. </div><div class='p'> <span class="verse" id="V14">14&#160;</span>Baala gallassaa bonchchiyoogee baggettin, Yesuusi Beeta Maqidasiyaa biidi, tamaarissuwaa doommiis.  <span class="verse" id="V15">15&#160;</span>Aihudati garamettidi, “Ha bitanee ainne tamaarennan hagaa keeni waani eridee?” yaagidosona. </div><div class='p'> <span class="verse" id="V16">16&#160;</span>Hegaa gishshau, Yesuusi zaaridi, “Taani tamaarissiyoogee tana kiittida Xoossaa matappe yiyoogaappe attin, tabaa gidenna.  <span class="verse" id="V17">17&#160;</span>Xoossaa sheniyaa oottanau dosiya ooninne ha taani tamaarissiyoogee Xoossaa matappe yiyaakko woi qassi taani ta huupheppe haasayiyaakko erana.  <span class="verse" id="V18">18&#160;</span>Babaa haasayiya urai ba huuphessi bonchcho koyees; shin bana kiittidaagaa bonchchuwaa koyiya urai tumanchcha; aani worddoi baawa.  <span class="verse" id="V19">19&#160;</span>Muusee intteyyo higgiyaa immibeennee? SHin intteppe issoinne higgiyaa naagenna. Tana aissi woranau koyeetii?” yaagiis. </div><div class='p'> <span class="verse" id="V20">20&#160;</span>Asai zaaridi, “Nenan xalahee de7ees; nena woranau oonee koyidai?” yaagiis. </div><div class='p'> <span class="verse" id="V21">21&#160;</span>Yaagin Yesuusi, “Taani issi wolqqaamabaa oottin, intte ubbai garamettideta.  <span class="verse" id="V22">22&#160;</span>Qaxxarai intte aawatuura yiidoogaappe attin, Muuseera yibeenna; shin intte naata intte qaxxarana mala, Muusee inttena azazido gishshau, intte Sambbatan naata qaxxareeta.  <span class="verse" id="V23">23&#160;</span>Muusee higgee azazido gishshau, intte Sambbatan qaxxariyaabaa gidikko, yaatin taani issi asayyo kumetta bollaa pattido gishshau, tana aissi hanqqetteetii?  <span class="verse" id="V24">24&#160;</span>Tumu pirddaa pirdditeppe attin, asa som77o xeellidi pirddoppite” yaagiis. </div><div class='s'>Kiristtoosaban Asai Palamettiis </div><div class='p'> <span class="verse" id="V25">25&#160;</span>Hegaa gishshau, Yerusalaame asaappe issooti issooti, “Eti woranau koyiyo bitanee hagaa gidennee?  <span class="verse" id="V26">26&#160;</span>Be7ite, qoncciyan i haasayees; eti a ainne gookkona. Hagee Kiristtoosa gidiyoogaa halaqati tumu eriyoonaashsha?  <span class="verse" id="V27">27&#160;</span>SHin nuuni i auppe yiidaakko eroos; Kiristtoosi yiyo wode, i auppe yiyaakkonne ooninne erenna” yaagidosona. </div><div class='p'> <span class="verse" id="V28">28&#160;</span>Hegaappe guyyiyan, Yesuusi Beeta Maqidasiyan tamaarissiiddi, ba qaalaa xoqqu oottidi, “Intte tana ereeta; qassi taani awappe yiidaakkokka ereeta. Taani ta shenen yabeikke; shin tana kiittidaagee tumanchcha; intte a erekketa.  <span class="verse" id="V29">29&#160;</span>SHin taani a erais; aissi giikko, i tana kiittin, taani a matappe yaas” yaagiis. </div><div class='p'> <span class="verse" id="V30">30&#160;</span>Hegaa gishshau, eti a oiqqanau koyidosona; shin a wodee birooni gakkibeenna gishshau, ooninne a bolli kushe wottibeenna.  <span class="verse" id="V31">31&#160;</span>SHin daro asai Yesuusa ammanidi, “Kiristtoosi yiyo wode, ha bitanee oottido malaataappe xoqqiyaagaa oottaneeyye?” yaagidosona. </div><div class='s'>Yesuusa Oiqqanau Wotaaddarati Kiitettidosona </div><div class='p'> <span class="verse" id="V32">32&#160;</span>Parisaaweti daro asai Yesuusabaa zuuzummiyoogaa siyidosona; qeese halaqatinne Parisaaweti a oitti qashissanau amarida wotaaddarata kiittidosona. </div><div class='p'> <span class="verse" id="V33">33&#160;</span>Yesuusi, “Taani inttenaara guuttaa takkana; hegaappe guyyiyan, tana kiittidaagaakko baana.  <span class="verse" id="V34">34&#160;</span>Intte tana koyana; shin demmekketa; aissi giikko, taani de7iyoosaa intte baanau danddayekketa” yaagiis. </div><div class='p'> <span class="verse" id="V35">35&#160;</span>Aihudati issoi issuwaara, “Hagee nuuni demmennasaa awa baana hanii? Aihudati de7iyo Giriike katamaa biidi, Giriiketa tamaarissanau haniiyye?  <span class="verse" id="V36">36&#160;</span>I, ‘Intte tana koyana; shin demmekketa’ qassi, ‘Taani de7iyoosaa intte baanau danddayekketa’ yaagees; hegaa giyoogee woigiyoogee?” yaagidosona. </div><div class='s'>De7o Haattaa </div><div class='p'> <span class="verse" id="V37">37&#160;</span>He baala gallassaa bonchchiyo gallassaappe waannatiya wurssetta gallassan Yesuusi denddi eqqidi, ba qaalaa xoqqu oottidi, “Saamettida urai ooninne taakko yiidi uyo.  <span class="verse" id="V38">38&#160;</span>Tanan ammaniyaagau, Xoossaa maxaafai giyoogaadan, a uluwaappekka de7o haattaa shaafai goggana” yaagiis.  <span class="verse" id="V39">39&#160;</span>I hegaa a ammanidaageeti ekkana Geeshsha Ayyaanaabaa haasayiis. Yesuusi biron bonchchettiichchibeenna gishshau, he wode Geeshsha Ayyaanai imettiichchibeenna. </div><div class='s'>Asaa Giddon PHalqqettai Merettiis </div><div class='p'> <span class="verse" id="V40">40&#160;</span>He asaappe dariya baggai i giyoogaa siyidi, “Tumu hagee hananabaa yootiyaagaa!” yaagiis. </div><div class='p'> <span class="verse" id="V41">41&#160;</span>Harati, “Hagee Kiristtoosa” yaagidosona. </div><div class='p'>SHin harati qassi, “Kiristtoosi Galiilappe waani kiyii?  <span class="verse" id="V42">42&#160;</span>Xoossaa maxaafai, ‘Kiristtoosi Daawita zariyaappe Daawiti de7ido Beetaliheeme katamaappe yaana’ geenneeyye?” yaagidosona.  <span class="verse" id="V43">43&#160;</span>Yesuusa gaasuwan asai ba giddon shaahettiis.  <span class="verse" id="V44">44&#160;</span>He asaappe issooti issooti a oiqqanau koyidosona; shin kushiyaaninne a bochchibookkona. </div><div class='p'> <span class="verse" id="V45">45&#160;</span>Beeta Maqidasiyaa wotaaddarati qeese halaqatukkonne Parisaawetukko simmidosona; simmin eti Beeta Maqidasiyaa wotaaddarata, “Aissi a ehibeekketii?” yaagidi oichchidosona. </div><div class='p'> <span class="verse" id="V46">46&#160;</span>Oichchin Beeta Maqidasiyaa wotaaddarati etau, “Ha bitanee haasayidoogaadan, mulekka ooninne haasayibeenna!” yaagidi zaaridosona. </div><div class='p'> <span class="verse" id="V47">47&#160;</span>Parisaaweti zaaridi, “I inttenakka balettidee?  <span class="verse" id="V48">48&#160;</span>Halaqatuppe woi Parisaawetuppe a ammanida asi de7ii?  <span class="verse" id="V49">49&#160;</span>SHin higgiyaa erenna ha asai qanggettidaagaa” yaagidosona. </div><div class='p'> <span class="verse" id="V50">50&#160;</span>Etappe kase issoi qammi Yesuusakko biida Niqoodimoosi eta,  <span class="verse" id="V51">51&#160;</span>“Issi urai giyoobaa siyennan woi i ai oottidaakko erennan de7iiddi, kasetidi a bolli pirddiyoogee nu higgiyan de7ii?” yaagiis. </div><div class='p'> <span class="verse" id="V52">52&#160;</span>Yaagin eti zaaridi a, “Neenikka qassi Galiila biittaa asee? Galiila biittaappe hananabaa yootiyaabi beettennaagaa Xoossaa maxaafata marammarada era” yaagidosona. </div><div class='p'> <span class="verse" id="V53">53&#160;</span>Asai ubbai aggidi, ba soo ba soo biis. </div><ul class='tnav'>
<li><a href='index.htm'>Yohaannisa</a></li>
<li><a href='JHN06.htm'>&lt;</a></li>
<li><a href='JHN.htm'>7</a></li>
<li><a href='JHN08.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
