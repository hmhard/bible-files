<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Yohaannisa 16</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Yohaannisa</a></li>
<li><a href='JHN15.htm'>&lt;</a></li>
<li><a href='JHN.htm'>16</a></li>
<li><a href='JHN17.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='s'>Geeshsha Ayyaanaa Oosuwaa </div><div class='p'> <span class="verse" id="V1">1&#160;</span>“Taani hagaa intte xubettenna mala, intteyyo odaas.  <span class="verse" id="V2">2&#160;</span>Eti inttena bantta Aihuda woosa keettaappe kessi yeddana. Hegaa bolli qassi inttena woriya urai Xoossau oottiyoobaa au milatiyo wodee yaana.  <span class="verse" id="V3">3&#160;</span>Eti hegaa intte bolli oottiyoogee tananne Aawaa erenna gishshassa.  <span class="verse" id="V4">4&#160;</span>SHin eti hegaa intte bolli oottiyo wodee gakkiyo wode, taani intteyyo odidoogaa intte hassayana mala, taani intteyyo hagaa odaas. </div><div class='p'>“Taani inttenaara de7iyo gishshau, koiro hegaa intteyyo odabeikke.  <span class="verse" id="V5">5&#160;</span>SHin ha77i taani tana kiittidaagaakko bais; shin intteppe ooninne, ‘Au bai?’ giidi tana oichchiyai baawa.  <span class="verse" id="V6">6&#160;</span>SHin taani hagaa odido gishshau, intte wozanan daro azzanoi de7ees.  <span class="verse" id="V7">7&#160;</span>SHin taani intteyyo tumaa odais; taani biyoogee intteyyo keha. Aissi giikko, taani baana xayikko, minttettiyaagee inttekko yeenna; shin taani biikko, a inttekko yeddana.  <span class="verse" id="V8">8&#160;</span>Qassi minttettiyaagee yiidi, nagaraabaa, xillotettaabaanne pirddaabaa ha sa7aa asaa erissana.  <span class="verse" id="V9">9&#160;</span>Nagaraabai asai tana ammanenna gishshassa.  <span class="verse" id="V10">10&#160;</span>Xillotettaabai qassi taani Aawaakko biyo gishshau, intte tana naa77anttuwaa be7ekketa.  <span class="verse" id="V11">11&#160;</span>Xoossaa pirddaabai qassi sa7aa haariyaagee pirddettiichchido gishshassa. </div><div class='p'> <span class="verse" id="V12">12&#160;</span>“Taani intteyyo odiyoobai darobai de7ees; shin ha77i intteyyo gelenna.  <span class="verse" id="V13">13&#160;</span>Tumatettaa Ayyaanai yiyo wode, inttena tumatetta ubbaakko efaana. Aissi giikko, i ba siyidobaa odanaappe attin, baappe ainne odenna. Qassi sinttappe yaanabaa intteyyo i odana.  <span class="verse" id="V14">14&#160;</span>I tana bonchchana; aissi giikko, i taayyo de7iyaabaappe ekkidi, intteyyo odana.  <span class="verse" id="V15">15&#160;</span>Aawau de7iyaabai ubbai tabaa; minttettiyaagee tau de7iyaabaappe ekkidi, intteyyo odana taani giidoogee hegaassa. </div><div class='s'>Intte Azzanoi Ufaissau Laamettana </div><div class='p'> <span class="verse" id="V16">16&#160;</span>“Guutta wodeppe guyyiyan, intte tana be7ekketa; qassi guutta wodeppe guyyiyan, intte tana be7ana” yaagiis. </div><div class='p'> <span class="verse" id="V17">17&#160;</span>Erissiyo ashkkaratuppe issooti issooti bantta giddon, “ ‘Guutta wodeppe guyyiyan, intte tana be7ekketa; qassi guutta wodeppe guyyiyan, intte tana be7ana; aissi giikko, taani Aawaakko bais’ giyoogee hegee woigiyoogee?” yaagidosona.  <span class="verse" id="V18">18&#160;</span>“ ‘Guutta wodeppe guyyiyan’ giyoogee woigiyoogee? I aibau haasayiyaakkonne nuuyyo erettenna” yaagidosona. </div><div class='p'> <span class="verse" id="V19">19&#160;</span>Eti bana oichchanau koyiyoogaa Yesuusi eridi, eta yaagiis; “Taani, ‘Guutta wodeppe guyyiyan, intte tana be7ekketa; qassi guutta wodeppe guyyiyan, intte tana be7ana’ giidoogau intte issoi issuwaa oichcheetii?  <span class="verse" id="V20">20&#160;</span>Taani intteyyo tumaa odais. Intte yeekkananne koizzana; shin ha sa7ai ufaittana. Qassi intte azzanana; shin intte azzanoi ufaissa gidana.  <span class="verse" id="V21">21&#160;</span>Issi maccaasiyaa na7a yelana haniyo wode, ba maaretaa wodee gakkido gishshau, he maaretaabaa hirggausu; shin na7a yelidoogaappe guyyiyan, na7i ha sa7an yelettido ufaissaa gishshau, ba maaretaa hassayukku.  <span class="verse" id="V22">22&#160;</span>Hegaa gishshau, inttekka intte wozanan hirggeeta; shin taani naa77anttuwaa inttena be7ana; qassi intte wozanai keehi ufaittana; intte ufaissaa ooninne intteppe ekkenna. </div><div class='p'> <span class="verse" id="V23">23&#160;</span>“He gallassi intte tana ainne woossekketa. Taani intteyyo tumaa odais; intte ta sunttan woossiyoobaa ubbaa Aawai intteyyo immana.  <span class="verse" id="V24">24&#160;</span>Ha77i gakkanaassikka ta sunttan ainne woossibeekketa; intte ufaissai polettana mala, Xoossaa woossite; intte ekkana. </div><div class='p'> <span class="verse" id="V25">25&#160;</span>“Hagaa taani intteyyo leemisuwan yootaas; shin taani leemisuwan yootenna wodee yaana; shin Aawaabaa taani intteyyo qoncciyan odana.  <span class="verse" id="V26">26&#160;</span>Taani he gallassi, intte ta sunttan Aawaa woossana; qassi intte gishshau, taani Aawaa woossana giikke.  <span class="verse" id="V27">27&#160;</span>Aissi giikko, Aawai ba huuphen inttena siiqees; intte tana siiqiyo gishshaunne taani Aawaa matappe yiidoogaa ammanido gishshau, i inttena siiqees.  <span class="verse" id="V28">28&#160;</span>Taani Aawaa matappe sa7aa yaas; qassi sa7aa aggada Aawaakko baana” yaagiis. </div><div class='p'> <span class="verse" id="V29">29&#160;</span>Erissiyo ashkkarati zaaridi Yesuusa, “Be7a, ha77i neeni qoncciyan haasayaasa; leemison ainne haasayakka.  <span class="verse" id="V30">30&#160;</span>Neeni ubbabaa eriyoogaa nuuni ha77i eroos; qassi nena ooninne oichchana mala, neeni koyennaagaa eroos. Hegee nuna neeni Xoossaappe yiidoogaa ammanttees” yaagidosona. </div><div class='p'> <span class="verse" id="V31">31&#160;</span>Yaagin Yesuusi zaaridi eta, “Ha77i ammaneetii?  <span class="verse" id="V32">32&#160;</span>Be7ite, intte intte soo intte soo laalettiyo wodeenne ta xalaalaa yeggi bayiyo wodee yaana; ha77ikka yiichchiis. SHin Aawai tanaara de7iyo gishshau, ta xalaalaa gidikke.  <span class="verse" id="V33">33&#160;</span>Intte ta giddon de7iiddi, saro de7ana mala, taani hagaa intteyyo odaas. Sa7an intte waayettana. SHin minnite; taani sa7aa xoonaas” yaagiis. </div><ul class='tnav'>
<li><a href='index.htm'>Yohaannisa</a></li>
<li><a href='JHN15.htm'>&lt;</a></li>
<li><a href='JHN.htm'>16</a></li>
<li><a href='JHN17.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
