<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Yohaannisa 1</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Yohaannisa</a></li>
<li><a href='LUK24.htm'>&lt;</a></li>
<li><a href='JHN.htm'>1</a></li>
<li><a href='JHN02.htm'>&gt;</a></li>
</ul>
<div class="main">
<div class='mt'>Yohaannisa Wonggeliyaa Mishiraachchuwaa </div><div class='is'>Gidduwaa Erissuwaa </div><div class='ip'>Yohaannisi Yesuusa erissiiddi, asho maayidi asatu giddon beettida Xoossaa Qaalaa yaagiiddi shiishshees. Ha Wonggelee xaafettiiddi qassi, a nabbabiya asai Yesuusi asaa ashshiya xale gididi yaana yaagido Xoossaa Na7aa gidiyoogaa ammanana malanne an ammanido gaasuwan merinaa de7oi etayyo de7anaagaa eti erana mala xaafettiis (20:31). </div><div class='ip'>Wonggeliyaayyo koiro shaahoi merinaabaa gidida Xoossaa qaalainne Yesuusinne issuwaa gidiyoogaa odi simmidi, Yesuusi ashshiyaagaa gididi yaana giido Xoossaa Na7aa gidiyoogaa bessiya dumma dumma malaatata shiishshees. Hegaappe kaallidi qassi ha malaatatuppe beettida aifiyaa odiya taariketi kaalloosona. Ha kifilee issi issi asai Yesuusan ammanidi, a kaalliyaageeta gididobaa odees; harati qassi a waani ixxidaakkonne waani ammanokko giidaakko odoosona. Miraafiyaa 13ppe biidi 17 gakkanaashin Yesuusi oiqettido omarssi ayyo a erissiyo ashkkaratuura ai keena mino gaitotettai de7iyaakko, qassi wonttetta galla kaqettanaassi etassi giigettiyo qaalaanne minttetto qaalaa haasayidoogaa yootoosona. Wurssetta miraafeti Yesuusi oiqettidobaanne pirddau shiiqidobaa, a kaqettaanne a dendduwaa, hegaadankka qassi dendduwaappe guyyiyan erissiyo ashkkaratussi i qonccido hanotaa odoosona. </div><div class='ip'>SHaaramuxaidda oiqettida maccaasee taarikiyaa (8:1-11) haphaa giddon de7iya xiqisiyaa daro birshshettatinne beni maxaafati banttanan gujjokkona; harati qassi shiridi hara sohuwan gelissoosona. </div><div class='ip'>Yohaannisi orddissidi bessiyoobai Yesuusa baggaara beettiya merinaa de7uwaa. Hagee coo imota gididi beettiya merinaa de7oi doommiyoogee ha77i nuuni de7iyo de7uwaana gidishin, ha de7uwaa banttabaa oottanau danddayiyaageeti Yesuusi oge, tumanne de7o gidiyoogaa ammaniyaageeta. Yohaannisa Wonggeliyaa hara wonggeletuppe dumma oottiyaagee Ayyaana yohotu tumatettaa asaassi odidi gelissanau, asai meezetidonne hachchi hachchi de7uwan go7ettiyo yohotun, hegeetikka, haattaa, oittaa, poo7uwaa, henttanchchaa, dorssata, woiniyaa turaanne woiniyaa aifiyaa milatiya leemisotun go7ettiyoogaa.  
</div><div class='chapterlabel' id="V0"> 1</div><div class='s'>De7o Qaalaa </div><div class='p'> <span class="verse" id="V1">1&#160;</span>Qaalai koiro de7ees; qaalaikka Xoossaara issippe de7ees; qassi qaalai Xoossaa.  <span class="verse" id="V2">2&#160;</span>Qaalai Xoossaara issippe koiro de7ees.  <span class="verse" id="V3">3&#160;</span>Xoossai ubbabaa qaalaa baggaara medhdhiis. Merettidabai ubbai i bainnan aibinne merettibeenna.  <span class="verse" id="V4">4&#160;</span>Aani de7oi de7ees; de7oi asau poo7o.  <span class="verse" id="V5">5&#160;</span>Poo7oi xuman poo7ees; xumai poo7uwaa xoonibeenna. </div><div class='p'> <span class="verse" id="V6">6&#160;</span>Xoossai kiittido issi asi de7ees; a sunttai Yohaannisa.  <span class="verse" id="V7">7&#160;</span>Asai ubbai poo7uwaa baggaara ammanana mala, poo7uwaabaa markkattanau markka gididi yiis.  <span class="verse" id="V8">8&#160;</span>Poo7uwaabaa markkattanau i yiidoogaappe attin, i ba huuphen poo7o gidenna.  <span class="verse" id="V9">9&#160;</span>Asa ubbau poo7issiya tumu poo7oi sa7aa yees. </div><div class='p'> <span class="verse" id="V10">10&#160;</span>Qaalai sa7an de7iis; Xoossai Qaalan sa7aa medhdhiis; shin sa7ai a eribeenna.  <span class="verse" id="V11">11&#160;</span>I baageetukko yiis; shin aageeti a shiishshi ekkibookkona.  <span class="verse" id="V12">12&#160;</span>SHin i bana shiishshi ekkida ubbatuyyo, ba sunttan ammanidaageetuyyo, Xoossaa naata gidana mala, maataa immiis.  <span class="verse" id="V13">13&#160;</span>Eti Xoossaappe yelettidoogaappe attin, asi yeliyo maaran woi asa sheniyan woi attumaasa sheniyan yelettibookkona. </div><div class='p'> <span class="verse" id="V14">14&#160;</span>Qaalai asa gididi, nu giddon de7iis. Nuuni a bonchchuwaa aaro kehatettainne tumatettai kumidoogaa be7ida. Aawaayyo issi Na7aa xalaala gidida i ekkido bonchchoi hagaa. </div><div class='p'> <span class="verse" id="V15">15&#160;</span>Yohaannisi abaa markkattiis; ba qaalaa xoqqu oottidi, “Taani, ‘Taappe guyyeera yiyaagee taappe wolqqaamees; aissi giikko, taappe i kase de7iis’ gaada markkattidoogee hagaa” yaagiis. </div><div class='p'> <span class="verse" id="V16">16&#160;</span>Nuuni ubbai a kumetta aaro kehatettaappe anjjuwaa ekkida.  <span class="verse" id="V17">17&#160;</span>Aissi giikko, Xoossai higgiyaa Muuse baggaara immiis; shin aaro kehatettainne tumatettai Yesuus Kiristtoosa baggaara yiis.  <span class="verse" id="V18">18&#160;</span>Xoossaa be7ida asi mulekka baawa; ba Aawaa lanqqiyan de7iya issi Na7aa xalaalai abaa markkattiis. </div><div class='s'>Xammaqiya Yohaannisa Markkatettaa </div><div class='r'>(Maatiyoosa 3:1-12; Marqqoosa 1:1-8; Luqaasa 3:1-8) </div><div class='p'> <span class="verse" id="V19">19&#160;</span>Yerusalaamen de7iya Aihudati qeesetanne Leewata, “Neeni oonee?” giidi Yohaannisa oichchana mala, Yohaannisakko kiittin, Yohaannisi etau markkattido markkatettai hagaa. </div><div class='p'> <span class="verse" id="V20">20&#160;</span>Yohaannisi, “Taani Kiristtoosa gidikke” yaagidi geeshshidi markkattidoogaappe attin, markkattiyoogaa ixxibeenna. </div><div class='p'> <span class="verse" id="V21">21&#160;</span>Eti, “Yaatin, neeni oonee? Neeni Eelaaseeyye?” yaagidi oichchidosona. </div><div class='p'>Oichchin Yohaannisi, “Akkai gidikke” yaagiis. </div><div class='p'>Qassikka eti, “Neeni hananabaa yootiyaagee?” yaagidi oichchidosona. </div><div class='p'>Oichchin Yohaannisi, “Akkai” yaagidi zaariis. </div><div class='p'> <span class="verse" id="V22">22&#160;</span>Yaatin, “Neeni oonee? Nuuni nuna kiittidaageetuyyo yootana mala, neeni nebaa woigai?” yaagidosona. </div><div class='p'> <span class="verse" id="V23">23&#160;</span>Yohaannisi zaaridi, “Hananabaa yootiya Isiyaasi giidoogaadan, bazzon ba qaalaa xoqqu oottidi, </div><div class='q'>‘Godaa ogiyaa sitti oottite!’ </div><div class='q2'>giya cenggurssai taagaa” </div><div class='m'>yaagiis. </div><div class='p'> <span class="verse" id="V24">24&#160;</span>Qassi Parisaaweti kiittido asati  <span class="verse" id="V25">25&#160;</span>Yohaannisa, “Neeni Kiristtoosa woi, Eelaasa woi hananabaa yootiyaagaa gidana xayikko, yaatin aissi xammaqai?” yaagidi oichchidosona. </div><div class='p'> <span class="verse" id="V26">26&#160;</span>Oichchin Yohaannisi zaaridi, “Taani haattan xammaqais; shin intte erenna asi intte giddon eqqiis.  <span class="verse" id="V27">27&#160;</span>I taappe guyyeera yees. Taani a caammaa qashuwaa birshshanaukka bessikke” yaagiis. </div><div class='p'> <span class="verse" id="V28">28&#160;</span>Hagee ubbai Yorddaanoosa SHaafaappe hefinttan Biitaaniyaa giyo biittan, Yohaannisi xammaqiyoosan haniis. </div><div class='s'>Xoossaa Dorssaa </div><div class='p'> <span class="verse" id="V29">29&#160;</span>Yohaannisi wonttetta gallassi Yesuusi baakko yiishin be7idi yaagiis; “Xoossaa dorssai, sa7aa nagaraa xaissiyaagee, hageeho!  <span class="verse" id="V30">30&#160;</span>Taani, ‘Taappe guyyeera issi asi yaana; i taappe wolqqaama; aissi giikko, taappe kase de7iis’ gaada haasayidoogee hagaa.  <span class="verse" id="V31">31&#160;</span>I oonakko taani erikke; shin Israa7eela asau a qonccissanaassi haattan xammaqaidda yaas” yaagiis. </div><div class='p'> <span class="verse" id="V32">32&#160;</span>Yohaannisi hagaadan yaagidi markkattiis; “Geeshsha Ayyaanai saluwaappe haraphphedan wodhdhishiininne a bolli uttishin, taani be7aas.  <span class="verse" id="V33">33&#160;</span>Taani a erikke; shin haattan xammaqanau tana kiittidaagee, ‘Geeshsha Ayyaanai wodhdhidi, issi asa bolli uttishin, neeni be7ana; Geeshsha Ayyaanan xammaqanaagee a’ yaagidi taayyo yootiis.  <span class="verse" id="V34">34&#160;</span>Taani hegaa be7ada, Xoossaa Na7aa i gididoogaa markkattais” yaagiis. </div><div class='s'>Yesuusa Kaallida Koiro Erissiyo Ashkkarata </div><div class='p'> <span class="verse" id="V35">35&#160;</span>Qassi wonttetta gallassi Yohaannisi ba erissiyo ashkkaratuppe naa77atuura issippe eqqiis;  <span class="verse" id="V36">36&#160;</span>eqqidi Yesuusi aadhdhishin be7idi, “Xoossaa dorssai hageeho!” yaagiis. </div><div class='p'> <span class="verse" id="V37">37&#160;</span>Yohaannisi erissiyo naa77u ashkkarati Yohaannisi giyoogaa siyidi, Yesuusa kaallidosona.  <span class="verse" id="V38">38&#160;</span>Yesuusi bana kaalliyaageeta guyye simmi be7idi, “Ai koyeetii?” yaagidi oichchiis. </div><div class='p'>Eti zaaridi, “Rabii, neeni awan de7ai?” yaagidosona. “Rabii” giyoogee “Tamaarissiyaagoo” giyoogaa. </div><div class='p'> <span class="verse" id="V39">39&#160;</span>Yesuusi eta, “Haa yiidi be7ite” yaagiis. Yaagin eti biidi, i de7iyoosaa be7idosona; he gallassi eti sa7ai tammu saate heera gidiyo gishshau, a matan pe7idosona. </div><div class='p'> <span class="verse" id="V40">40&#160;</span>Yohaannisi giidoogaa siyidi, Yesuusa kaallida naa77u asatuppe issoi, Simoon PHeexiroosa ishaa Inddiraasa.  <span class="verse" id="V41">41&#160;</span>Inddiraasi koiro ba ishaa Simoonaara gaittidi, “Nuuni Masiyaara gaittida” yaagiis. “Masiyaa” giyoogee “Kiristtoosa” giyoogaa.  <span class="verse" id="V42">42&#160;</span>Inddiraasi Simoona Yesuusakko ekki ehiis. </div><div class='p'>Ehin Yesuusi Simoona be7idi, “Neeni Yoona na7aa Simoona; ne sunttai Keefa gidana” yaagiis. “Keefa” giyoogaa birshshettainne “PHeexiroosa” giyoogaa birshshettai issuwaa; hegaa giyoogee “SHuchchaa” giyoogaa. </div><div class='s'>Yesuusi Piliphphoosanne Naatinaa7eela Xeegiis </div><div class='p'> <span class="verse" id="V43">43&#160;</span>Wonttetta gallassi Yesuusi Galiila giyo biitti baanau qofaa qachchiis; i Piliphphoosaara gaittidi, “Tana kaalla!” yaagiis.  <span class="verse" id="V44">44&#160;</span>Piliphphoosi Inddiraasinne PHeexiroosi de7ido Beetasaida giyo katamaappe yiida asa. </div><div class='p'> <span class="verse" id="V45">45&#160;</span>Piliphphoosi Naatinaa7eelaara gaittidi, “Higgiyaa maxaafan Muusee abaa xaafidogaa, qassi hananabaa yootiyaageetikka abaa xaafido Yooseefa na7aa Yesuusaara, Naazireete kataman de7iyaagaara, nuuni gaittida” yaagiis. </div><div class='p'> <span class="verse" id="V46">46&#160;</span>Naatinaa7eeli zaaridi, “Naazireete katamaappe payyabi kiyanau danddayii?” yaagiis. </div><div class='p'>Yaagin Piliphphoosi, “Yaada be7a” yaagiis. </div><div class='p'> <span class="verse" id="V47">47&#160;</span>Naatinaa7eeli baakko yiyaagaa Yesuusi be7idi, “Genee bainna tumu Israa7eela asi hagaa!” yaagiis. </div><div class='p'> <span class="verse" id="V48">48&#160;</span>Yaagin Naatinaa7eeli Yesuusa, “Neeni tana awan erai?” yaagiis. </div><div class='p'>Yesuusi zaaridi, “Piliphphoosi nena xeesanaappe kase, neeni balasiyaa giyo mittaa garssan de7ishin, taani nena be7aas” yaagiis. </div><div class='p'> <span class="verse" id="V49">49&#160;</span>Naatinaa7eeli zaaridi, “Tamaarissiyaagoo, neeni Xoossaa Na7aa! Neeni Israa7eela kawuwaa!” yaagiis. </div><div class='p'> <span class="verse" id="V50">50&#160;</span>Yaagin Yesuusi, “Taani nena balasiyo giyo mittee garssan be7aas giido gishshau ammanai? Neeni hagaappe aadhdhiyaabaa be7ana!” yaagiis.  <span class="verse" id="V51">51&#160;</span>Qassikka Yesuusi, “Taani intteyyo tumaa odais; saloi dooyettin, Xoossaa kiitanchchati ta bolli, Asa Na7aa bolli, pude kiyishiininne duge wodhdhishin, intte be7ana” yaagiis. </div><ul class='tnav'>
<li><a href='index.htm'>Yohaannisa</a></li>
<li><a href='LUK24.htm'>&lt;</a></li>
<li><a href='JHN.htm'>1</a></li>
<li><a href='JHN02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
