<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Yohaannisa 3</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Yohaannisa</a></li>
<li><a href='JHN02.htm'>&lt;</a></li>
<li><a href='JHN.htm'>3</a></li>
<li><a href='JHN04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Yesuusanne Niqoodimoosa </div><div class='p'> <span class="verse" id="V1">1&#160;</span>Parisaawetu baggan Aihudatuyyo halaqa gidiya Niqoodimoosa giyo issi bitanee de7ees.  <span class="verse" id="V2">2&#160;</span>Niqoodimoosi qammi Yesuusakko yiidi, “Tamaarissiyaagoo, neeni Xoossai kiittido tamaarissiyaagaa gidiyoogaa nuuni eroos; aissi giikko, Xoossai aara de7iyo asappe attin, ha neeni oottiyo wolqqaama malaatata oottanau danddayiya asi baawa” yaagiis. </div><div class='p'> <span class="verse" id="V3">3&#160;</span>Yaagin Yesuusi zaaridi, “Taani neeyyo tumaa odais; ooninne naa77antto yelettana xayikko, Xoossaa kawotettaa be7anau danddayenna” yaagiis. </div><div class='p'> <span class="verse" id="V4">4&#160;</span>Niqoodimoosi, “Cima asi waanidi naa77antto yelettanau danddayii? Ba aayee uluwaa simmi gelidi, naa77anttuwaa yelettanau asi danddayii?” yaagiis. </div><div class='p'> <span class="verse" id="V5">5&#160;</span>Yesuusi zaaridi, “Taani neeyyo tumaa odais; ooninne haattaappenne Geeshsha Ayyaanaappe yelettana xayikko, Xoossaa kawotettaa gelanau danddayenna.  <span class="verse" id="V6">6&#160;</span>Asappe yelettidaagee asa; Ayyaanaappe yelettidaagee ayyaana;  <span class="verse" id="V7">7&#160;</span>‘Intte naa77antto yelettanau bessees’ gaada taani intteyyo odido gishshau, neeni garamettoppa.  <span class="verse" id="V8">8&#160;</span>Carkkoi ba koyidosaa carkkees. Neeni a kooshinchchaa siyaasa; shin i auppe yiyaakko woi au biyaakko, neeni erakka. Ayyaanaappe yelettida ubbai hegaa mala” yaagiis. </div><div class='p'> <span class="verse" id="V9">9&#160;</span>Yaagin Niqoodimoosi, “Hagee waanidi hananau danddayii?” yaagidi oichchiis. </div><div class='p'> <span class="verse" id="V10">10&#160;</span>Yesuusi zaaridi, “Neeni Israa7eelata tamaarissiyaagaa gidaidda hagaa erikkii?  <span class="verse" id="V11">11&#160;</span>Taani neeyyo tumaa odais; nuuni eriyoogaa haasayoosinne be7idoogaa markkattoos; shin nuuni markkattiyoogaa intte ekkekketa.  <span class="verse" id="V12">12&#160;</span>Taani intteyyo sa7aabaa yootin, intte ammanennaageeta gidikko, saluwaabaa yootin waani ammanuuteetii?  <span class="verse" id="V13">13&#160;</span>Saluwaappe wodhdhida taappe Asa Na7aappe attin, saluwaa kiyidabi ooninne baawa; saluwan de7iya Asa Na7ai tana” yaagiis. </div><div class='p'> <span class="verse" id="V14">14-15&#160;</span>Muusee bazzon shooshshaa kaqqidoogaadan, tana ammanida ubbai merinaa de7uwaa ekkana mala, taani Asa Na7ai kaqettanau bessees. </div><div class='p'> <span class="verse" id="V16">16&#160;</span>Xoossaa Na7aa ammaniya ubbai merinaa de7uwaa ekkanaappe attin, xayenna mala, Xoossai ha sa7aa keehi siiqido gishshau, ba mexi issi Na7aa immiis.  <span class="verse" id="V17">17&#160;</span>Aissi giikko, Xoossai ba Na7aa ha sa7aa pirddanau kiittibeenna; shin sa7aa a baggaara ashshanau kiittiis. </div><div class='p'> <span class="verse" id="V18">18&#160;</span>Na7aa ammaniya ooninne pirddettenna; shin Na7aa ammanenna ooninne, Xoossaa Na7aa issuwaa ammanibeenna gishshau, ha77ikka pirddetti uttiis.  <span class="verse" id="V19">19&#160;</span>Asaa bolli pirddiyo pirddai hagaa; poo7oi sa7aa yiis; shin asaa oosoi iita gidiyo gishshau, asai poo7uwaappe aattidi, xumaa siiqees.  <span class="verse" id="V20">20&#160;</span>Iitabaa oottiya ooninne poo7o ixxees; aissi giikko, ba oosoi qonccenna mala, poo7uwaakko shiiqenna.  <span class="verse" id="V21">21&#160;</span>SHin tumaa oottiya ooninne Xoossai azazidoogaadan, i oottidoogaa poo7oi qonccissana mala, poo7uwaakko shiiqees. </div><div class='s'>Yesuusanne Xammaqiya Yohaannisa </div><div class='p'> <span class="verse" id="V22">22&#160;</span>Hegaappe guyyiyan, Yesuusinne erissiyo ashkkarati Yihudaa biitti biidosona; Yesuusi he biittan etaara amarida wodiyaa uttidi, asaa xammaqiis. </div><div class='p'> <span class="verse" id="V23">23&#160;</span>Qassi Yohaannisi Saleema matan de7iya Henoona giyoosan gooba haattai de7iyo gishshau, asaa xammaqees; asai yi yiidi xammaqettees.  <span class="verse" id="V24">24&#160;</span>Yohaannisi biron qashettiichchibeenna. </div><div class='p'> <span class="verse" id="V25">25&#160;</span>Hegaappe guyyiyan, Yohaannisi erissiyo ashkkaratinne amarida Aihudati meechchaabaa palamettidosona.  <span class="verse" id="V26">26&#160;</span>Eti Yohaannisakko biidi, “Tamaarissiyaagoo, Yorddaanoosa SHaafaappe hefinttan nenaara de7iyaagee, neeni abaa markkattidoogee, be7a ha77i xammaqees; asai ubbaikka akko bees” yaagidosona. </div><div class='p'> <span class="verse" id="V27">27&#160;</span>Yohaannisi zaaridi, “Xoossai immana xayikko, asi ainne ekkanau danddayenna.  <span class="verse" id="V28">28&#160;</span>‘Taani Kiristtoosa gidikke; shin taani appe sinttau kiitettaas’ giidoogau taayyo intte intte huuphen markka.  <span class="verse" id="V29">29&#160;</span>Bullachchiyo maccaasiyaa de7iyo urai bullachchiyaagaa; he bullachchiyaagaa laggee eqqidi, i giyoogaa siyiyaagee bullachchiyaagaa haasayan daro ufaittees. Hegaa gishshau, hagee ta ufaissai polettiis.  <span class="verse" id="V30">30&#160;</span>I gitatana bessees; taani qassi guuxxana bessees” yaagiis. </div><div class='p'> <span class="verse" id="V31">31&#160;</span>Bollappe yiyaagee ubbaappe bolla. Sa7aappe beettidaagee sa7aabaa; i qassi sa7aabaa haasayees. Saluwaappe yiyaagee ubbaappe bolla.  <span class="verse" id="V32">32&#160;</span>I ba be7idobaanne siyidobaa markkattees; shin a markkatettaa ekkiyai baawa.  <span class="verse" id="V33">33&#160;</span>A markkatettaa ekkiya ooninne Xoossai tumanchcha gidiyoogaa hegan markkattees.  <span class="verse" id="V34">34&#160;</span>Xoossai kiittidoogee Xoossaa qaalaa yootees; aissi giikko, Xoossai ba Geeshsha Ayyaanaa palahissidi immees.  <span class="verse" id="V35">35&#160;</span>Xoossai ba Na7aa siiqees; siiqidi ubbabaa a kushiyan wottiis.  <span class="verse" id="V36">36&#160;</span>Na7aa ammaniya urau merinaa de7oi de7ees; shin Na7aa ammanennaagaa bolli Xoossaa hanqqoi de7anaagaappe attin, i de7o be7enna. </div><ul class='tnav'>
<li><a href='index.htm'>Yohaannisa</a></li>
<li><a href='JHN02.htm'>&lt;</a></li>
<li><a href='JHN.htm'>3</a></li>
<li><a href='JHN04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
