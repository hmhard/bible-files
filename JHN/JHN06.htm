<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Yohaannisa 6</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Yohaannisa</a></li>
<li><a href='JHN05.htm'>&lt;</a></li>
<li><a href='JHN.htm'>6</a></li>
<li><a href='JHN07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Yesuusi Ichchashu SHa7u Asaa Miziis </div><div class='r'>(Maatiyoosa 14:13-21; Marqqoosa 6:30-44; Luqaasa 9:10-17) </div><div class='p'> <span class="verse" id="V1">1&#160;</span>Hegaappe guyyiyan, Yesuusi Galiila abbaappe woi Xibiriyaadoosa abbaappe hefintti pinniis.  <span class="verse" id="V2">2&#160;</span>I hargganchchatu bolli oottido wolqqaama malaataa be7ido gishshau, daro asai a kaalliis.  <span class="verse" id="V3">3&#160;</span>Yesuusi deriyaa kiyidi, yaani ba erissiyo ashkkaratuura issippe uttiis.  <span class="verse" id="V4">4&#160;</span>Aihudati bonchchiyo Paasikaa gallassai gakkiis.  <span class="verse" id="V5">5&#160;</span>Yesuusi sinttaukko xeellidi, daro asai baakko yiyaagaa be7iis; be7idi Piliphphoosa, “Ha asaa ubbaa mizanau gidiya qumaa auppe shammanee?” yaagiis.  <span class="verse" id="V6">6&#160;</span>I hegaa Piliphphoosa paaccanau giis; aissi giikko, i ba huuphen ai oottanaakkonne erees. </div><div class='p'> <span class="verse" id="V7">7&#160;</span>Piliphphoosi zaaridi Yesuusa, “Huuphiyan huuphiyan, harai atto issi issi barssa gattanau, naa77u xeetu biran shammido oittaikka gidenna” yaagiis. </div><div class='p'> <span class="verse" id="V8">8&#160;</span>Qassi Yesuusi erissiyo ashkkaratuppe issoi, Simoon PHeexiroosa ishai Inddiraasi,  <span class="verse" id="V9">9&#160;</span>“Bangga oitta ichchashainne naa77u molee de7iyo issi na7ai hagan de7ees; shin ha asa ubbau hegee ai maaddanee?” yaagiis. </div><div class='p'> <span class="verse" id="V10">10&#160;</span>Yesuusi erissiyo ashkkarata, “Asaa utissite” yaagiis. He sohuwan daro maatai de7ees. Asai ubbai uttiis; attumaasaa qoodai ichchashu sha7aa gidana.  <span class="verse" id="V11">11&#160;</span>Yesuusi oittaa ekkiis; Xoossaa galatidi, hegan uttida asaayyo gishiis. Moliyaakka hegaadan oottiis; oottin asai ba koyidoogaa keenaa miis.  <span class="verse" id="V12">12&#160;</span>Eti ubbai kallidoogaappe guyyiyan, Yesuusi ba erissiyo ashkkarata, “Issibaikka moorettenna mala, attida xarzzaa shiishshite” yaagiis.  <span class="verse" id="V13">13&#160;</span>Hegaa gishshau, eti ubbaakka shiishshidosona; asai miishin attida bangga oittaa xarzzaa shiishshidi, tammanne naa77u samppaa kunttidosona. </div><div class='p'> <span class="verse" id="V14">14&#160;</span>Asai Yesuusi oottido wolqqaama malaataa be7ido wode, “Hagee tumaappe ha sa7aa yaana giido hananabaa yootiyaagaa” yaagidosona.  <span class="verse" id="V15">15&#160;</span>Eti yiidi bana oiqqidi, wolqqan kawo oottanau haniyoogaa Yesuusi eridi, barkka deriyaa bolli naa77anttuwaa kiyiis. </div><div class='s'>Yesuusi Abbaa Bollan Hemettidi Biis </div><div class='r'>(Maatiyoosa 14:22-33; Marqqoosa 6:45-52) </div><div class='p'> <span class="verse" id="V16">16&#160;</span>Sa7ai omarido wode, Yesuusi erissiyo ashkkarati abbaakko biidosona;  <span class="verse" id="V17">17&#160;</span>wolwoluwan gelidi, abbaa pinnidi, Qifirinaahooma biidosona. Sa7aikka qammiichchiis; shin Yesuusi biron etakko yibeenna.  <span class="verse" id="V18">18&#160;</span>Wolqqaama carkkoi carkkido gishshau, abbai qaaxxees;  <span class="verse" id="V19">19&#160;</span>ichchashu woikko usuppun kilo meetire gidiyaagaa keenaa eti abbaa shaaroogaappe guyyiyan, Yesuusi abbaa bollaara hemettiiddi yiyaagaa be7idi yayyidosona.  <span class="verse" id="V20">20&#160;</span>SHin i, “Yayyoppite; tanattennee!” yaagiis.  <span class="verse" id="V21">21&#160;</span>Eti wolwoluwan a gelissanau koyidosona; sohuwaarakka wolwoloi eti biyoosaa abbaa gaxaa gakki aggiis. </div><div class='s'>Yesuusi De7o Oittaa </div><div class='p'> <span class="verse" id="V22">22&#160;</span>Wonttetta gallassi, abbaappe hefinttaara attida daro asai issi wolwolo xalaalai de7iyaagaa be7iis; Yesuusi ba erissiyo ashkkaratuura wolwoluwan gelidi, etaara beennan, eti banttarkka biidoogaa akeekidosona.  <span class="verse" id="V23">23&#160;</span>SHin Xibiriyaadoosappe hara wolwoloti Yesuusi Xoossaa galatin, asai oittaa miidosaa heeraa yiidosona.  <span class="verse" id="V24">24&#160;</span>Asai Yesuusi woi erissiyo ashkkarati hegan bainnaagaa be7idi, Yesuusa koyanau wolwoluwan gelidi, Qifirinaahooma biidosona. </div><div class='p'> <span class="verse" id="V25">25&#160;</span>Asai Yesuusa abbaappe hefinttan demmido wode, “Tamaarissiyaagoo, hagaa aude yaadii?” yaagiis. </div><div class='p'> <span class="verse" id="V26">26&#160;</span>Yaagin Yesuusi zaaridi, “Taani intteyyo tumaa odais; intte tana koyiyoogee oittaa miido gishshassanne kallido gishshassa gidiyoogaappe attin, wolqqaama malaata be7ido gishshassa gidenna.  <span class="verse" id="V27">27&#160;</span>Merinaa de7o qumau, taani Asa Na7ai intteyyo immanaagau, oottiteppe attin, samiya qumau oottoppite; aissi giikko, Aawai Xoossai a bolli gido giyo paramaa parami wottiis” yaagiis. </div><div class='p'> <span class="verse" id="V28">28&#160;</span>Hegaappe guyyiyan eti, “Nuuni Xoossaa oosuwaa oottanau ai oottanee?” yaagidi Yesuusa oichchidosona. </div><div class='p'> <span class="verse" id="V29">29&#160;</span>Oichchin Yesuusi zaaridi, “Intte oottana mala, Xoossai koyiyo oosoi hagaa; i kiittidoogaa ammanite” yaagiis. </div><div class='p'> <span class="verse" id="V30">30&#160;</span>Eti zaaridi, “Nuuni be7idi, nena ammanana mala, ai wolqqaama malaata oottuutee? Ai oottuutee?  <span class="verse" id="V31">31&#160;</span>Xoossaa maxaafai, ‘Eti maanau saluwaappe oittaa immiis’ giyoogaadan, nu aawati bazzon mannaa miidosona” yaagidosona. </div><div class='p'> <span class="verse" id="V32">32&#160;</span>Yaagin Yesuusi, “Taani intteyyo tumaa odais; intteyyo saluwaappe tumu oittaa immiyaagee ta Aawaa gidiyoogaappe attin, intteyyo saluwaappe oittaa immidaagee Muusa gidenna.  <span class="verse" id="V33">33&#160;</span>Aissi giikko, Xoossaa oittai saluwaappe wodhdhiyaagee sa7au de7uwaa immees” yaagiis. </div><div class='p'> <span class="verse" id="V34">34&#160;</span>Eti zaaridi, “Godau, nuuyyo he oittaa ubba wode imma” yaagidosona. </div><div class='p'> <span class="verse" id="V35">35&#160;</span>Yaagin Yesuusi, “Taani de7o oitta; taakko yiya urai mulekka namisettenna. Qassi tana ammaniya urai mulekka saamettenna.  <span class="verse" id="V36">36&#160;</span>SHin taani intteyyo odaas; intte tana be7ideta; shin ammanekketa.  <span class="verse" id="V37">37&#160;</span>Ta Aawai tau immiyo ubbai taakko yaana; qassi taakko yiya oonanne mulekka taani wora yeddikke.  <span class="verse" id="V38">38&#160;</span>Aissi giikko, taani tana kiittidaagee koyiyoogaa oottanau saluwaappe yaasippe attin, ta koyiyoogaa oottanau yabeikke.  <span class="verse" id="V39">39&#160;</span>Tana kiittidaagee koyiyoogee hagaa; taani i tau immido ubbatakka wurssettaa gallassi denttanaappe attin, issuwaakka bashshana mala koyenna.  <span class="verse" id="V40">40&#160;</span>Aissi giikko, ta Aawai koyiyoogee hagaa; tana Na7aa be7idi, ammaniya ubbati merinaa de7uwaa ekkana; taanikka he ubbata wurssettaa gallassi denttana” yaagiis. </div><div class='p'> <span class="verse" id="V41">41&#160;</span>Yesuusi, “Taani saluwaappe wodhdhida oittaa” giido gishshau, Aihudati a bolli zuuzummidosona.  <span class="verse" id="V42">42&#160;</span>Eti, “Hagee nuuni a aawaanne a aayyiyo eriyo Yooseefa na7aa Yesuusa gidennee? Yaatin, i woigidi, ‘Taani saluwaappe wodhdhaas’ gaanau danddayii?” yaagidosona. </div><div class='p'> <span class="verse" id="V43">43&#160;</span>Yesuusi zaaridi, “Issoi issuwaara zuuzummiyoogaa aggite.  <span class="verse" id="V44">44&#160;</span>Tana kiittida ta Aawai taakko ehiido asappe attin, taakko yaanau danddayiya asi baawa; taanikka wurssettaa gallassi a denttana.  <span class="verse" id="V45">45&#160;</span>Hananabaa yootiyaageeti, ‘Xoossai asa ubbaa tamaarissana’ yaagidi xaafidosona; Aawai giyoogaa siyiyaageenne Aawaappe tamaariyaagee ooninne taakko yees.  <span class="verse" id="V46">46&#160;</span>Xoossaa matappe yiidaagaappe attin, Xoossaa be7ida asi baawa; a xalaalai Xoossaa be7iis. </div><div class='p'> <span class="verse" id="V47">47&#160;</span>“Taani intteyyo tumaa odais; tana ammaniya urau merinaa de7oi de7ees.  <span class="verse" id="V48">48&#160;</span>Taani de7o oitta.  <span class="verse" id="V49">49&#160;</span>Intte aawati bazzon mannaa miidosona; shin haiqqidosona.  <span class="verse" id="V50">50&#160;</span>Asi appe miidi haiqqenna oittai saluwaappe yiyaagee hagaa.  <span class="verse" id="V51">51&#160;</span>Saluwaappe wodhdhida de7o oittai tana; ooninne ha oittaappe miikko, merinau de7ana; qassi ha sa7ai de7ana mala, taani immana oittai ta ashuwaa” yaagiis. </div><div class='p'> <span class="verse" id="V52">52&#160;</span>Aihudati, “Ha bitanee ba ashuwaa nuuni maana mala, nuuyyo waatidi immanau danddayii?” yaagidi bantta giddon palamettidosona. </div><div class='p'> <span class="verse" id="V53">53&#160;</span>Hegaa gishshau, Yesuusi eta, “Taani intteyyo tumaa odais; ta ashuwaa, Asa Na7aa ashuwaa, intte maana xayikko, qassi ta suuttaakka intte uyana xayikko, inttenan de7oi baawa.  <span class="verse" id="V54">54&#160;</span>Ta ashuwaa miya uraunne, ta suuttaa uyiya uraunne merinaa de7oi de7ees. Taani wurssettaa gallassi a denttana.  <span class="verse" id="V55">55&#160;</span>Aissi giikko, ta ashoi tumu quma; ta suuttaikka tumu ushsha.  <span class="verse" id="V56">56&#160;</span>Ta ashuwaa miya urainne ta suuttaa uyiya urai tanaara de7ees; taanikka aara de7ais.  <span class="verse" id="V57">57&#160;</span>De7o Aawai tana kiittin, taani a gaasuwan de7iyoogaadan, tana miya uraikka ta gaasuwan de7ana.  <span class="verse" id="V58">58&#160;</span>Saluwaappe wodhdhida oittai hagaa; intte aawati miidi haiqqido mannaa mala gidenna; ha oittaa miya urai merinau de7ana” yaagiis. </div><div class='p'> <span class="verse" id="V59">59&#160;</span>Yesuusi Qifirinaahooma kataman Aihuda woosa keettan tamaarissiiddi, hagaa yaagiis. </div><div class='s'>Merinaa De7o Qaalaa </div><div class='p'> <span class="verse" id="V60">60&#160;</span>Yesuusi erissiyo ashkkaratuppe dariya baggai hegaa siyido wode, “Hagee gelenna timirtte; hagee ooyyo gelii?” yaagidosona. </div><div class='p'> <span class="verse" id="V61">61&#160;</span>SHin Yesuusi ba erissiyo ashkkarati hegau zuuzummidoogaa eridi, “Hagee inttena xubbii?  <span class="verse" id="V62">62&#160;</span>Yaatin taani, Asa Na7ai, kase de7iyoosaa pude kiyishin be7iyaakko waanuuteetii?  <span class="verse" id="V63">63&#160;</span>Geeshsha Ayyaanai de7uwaa immees; ashoi ainne go77enna. Taani intteyyo yootido qaalai ayyaananne de7o.  <span class="verse" id="V64">64&#160;</span>SHin intte giddon ammanennaageeti de7oosona” yaagiis; aissi giikko, ammanennaageeti augeetakko Yesuusi kaseesappe doommidi erees. Qassi bana aatti immanaageetakka erees.  <span class="verse" id="V65">65&#160;</span>Qassikka Yesuusi, “Aawai ba geennan ooninne taakko yaanau danddayenna taani giidoogee hegaa gishshassa” yaagiis. </div><div class='p'> <span class="verse" id="V66">66&#160;</span>Hegaa gaasuwan, Yesuusa kaalliyaageetuppe daroti a aggi bayidi, guyye simmidosona; naa77antto a kaallibookkona.  <span class="verse" id="V67">67&#160;</span>Yesuusi qassi ba tammanne naa77u erissiyo ashkkarata, “Inttekka aggi bayidi baanau koyeetii?” yaagiis. </div><div class='p'> <span class="verse" id="V68">68&#160;</span>Simoon PHeexiroosi zaaridi, “Godau, nuuni ookko baanee? Neeyyo merinaa de7uwaa qaalai de7ees.  <span class="verse" id="V69">69&#160;</span>Neeni Xoossaa geeshshaa gidiyoogaa nuuni ammanoosinne eroos” yaagiis. </div><div class='p'> <span class="verse" id="V70">70&#160;</span>Yaagin Yesuusi eta, “Taani inttena tammanne naa77ata doorabeikkinaa? Qassi intteppe issoi xalahe” yaagiis.  <span class="verse" id="V71">71&#160;</span>Yesuusi hegaa Simoona na7aa Yihudaa Asqqoroota gees; aissi giikko, Yihudai tammanne naa77u erissiyo ashkkaratuppe issuwaa; i Yesuusa aatti immanaagaa. </div><ul class='tnav'>
<li><a href='index.htm'>Yohaannisa</a></li>
<li><a href='JHN05.htm'>&lt;</a></li>
<li><a href='JHN.htm'>6</a></li>
<li><a href='JHN07.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
