<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Yohaannisa 4</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Yohaannisa</a></li>
<li><a href='JHN03.htm'>&lt;</a></li>
<li><a href='JHN.htm'>4</a></li>
<li><a href='JHN05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Yesuusanne Samaariyaappe Yiida Issi Maccaasiyo </div><div class='p'> <span class="verse" id="V1">1-3&#160;</span>Yesuusi Yohaannisaagaappe dariya kaalliyaageeta baakko shiishsheesinne xammaqees giyoogaa Parisaaweti siyidoogaa Yesuusi erido wode, Yihudaappe aggidi, Galiila biis; gidikkokka, erissiyo ashkkarati xammaqidoogaappe attin, Yesuusi ba huuphen oonanne xammaqibeenna.  <span class="verse" id="V4">4&#160;</span>Galiila biiddi, Samaariyaara aadhdhanaagee a ashshennabaa gidiis. </div><div class='p'> <span class="verse" id="V5">5&#160;</span>Hegaa gishshau, Yaaqoobi ba na7aa Yooseefayyo immido gadiyaa matan de7iya Sikaara giyo Samaariyaa katamaa biis.  <span class="verse" id="V6">6&#160;</span>He sohuwan Yaaqooba haattaa ollai de7ees; Yesuusi hemetan daafuridi, he haattaa ollaa matan uttiis. He wode sa7ai usuppun saate heera. </div><div class='p'> <span class="verse" id="V7">7&#160;</span>Samaariyaa katamaa maccaasa issinniyaa haattaa duuqqanau yaasu; Yesuusi he maccaasiyo, “Tana haattaa ushsharkkii!” yaagiis.  <span class="verse" id="V8">8&#160;</span>Yesuusi erissiyo ashkkarati quma shammanau katamaa biidosona. </div><div class='p'> <span class="verse" id="V9">9&#160;</span>He maccaasiyaa zaarada, “Neeni Aihuda asa gidaidda, Samaariyaa maccaasa gidiya tana, waata haattaa ushsha gai?” yaagaasu; aissi giikko, Aihudati Samaaretuura giigettokkona. </div><div class='p'> <span class="verse" id="V10">10&#160;</span>Yesuusi zaaridi o, “Neeni Xoossai immiyoobaanne qassi nena haattaa ushsha giyaagee oonakko eriyaabaa gidiyaakko, a woossana shin; i neeyyo de7o haattaa immana” yaagiis. </div><div class='p'> <span class="verse" id="V11">11&#160;</span>Maccaasiyaa zaarada, “Godau, neeyyo duuqqiyoobi baawa; ollaikka ziqqa. Yaatin, de7o haattaa auppe ekkuutee?  <span class="verse" id="V12">12&#160;</span>Nuuyyo ha haattaa ollaa immida nu aawaa Yaaqoobappe neeni gitatai? I, a naatinne a mehee hagaappe uyidosona” yaagaasu. </div><div class='p'> <span class="verse" id="V13">13&#160;</span>Yaagin Yesuusi, “Ha haattaappe uyida ooninne naa77anttuwaa saamettana.  <span class="verse" id="V14">14&#160;</span>SHin taani immana haattaa uyiya ooninne mulekka saamettenna. Taani immana haattai he aawu giddon merinaa de7uwau pulttiya pultto gidana” yaagiis. </div><div class='p'> <span class="verse" id="V15">15&#160;</span>Maccaasiyaa zaarada, “Godau, taani saamettenna malanne haattaa tikkanaukka ha sohuwaa yeenna mala, taayyo he haattaa imma!” yaagaasu. </div><div class='p'> <span class="verse" id="V16">16&#160;</span>Yaagin Yesuusi o, “Baada ne azinaa xeesada haa ya” yaagiis. </div><div class='p'> <span class="verse" id="V17">17&#160;</span>Maccaasiyaa zaarada, “Tau azini baawa” yaagaasu. </div><div class='p'>Yaagin Yesuusi o, “Tau azini baawa giyoogaa balabaakka.  <span class="verse" id="V18">18&#160;</span>Neeni ichchashu azinaa geladasa; ha77i nenaara de7iya bitanee ne azina gidenna. Neeni ha77i tau odidoogee tuma” yaagiis. </div><div class='p'> <span class="verse" id="V19">19&#160;</span>Maccaasiyaa zaarada, “Godau, neeni hananabaa yootiyaagaa gidennan aggakka;  <span class="verse" id="V20">20&#160;</span>nu aawati ha deriyan goinnidosona; shin Aihudati intte asi Xoossau goinnanau bessiya sohoi Yerusalaameena yaageeta” yaagaasu. </div><div class='p'> <span class="verse" id="V21">21&#160;</span>Yaagin Yesuusi, “Ha maccaasee tana ammana; ha deriyan woi Yerusalaamen Aawaayyo intte goinnenna wodee yaana.  <span class="verse" id="V22">22&#160;</span>Intte Samaariyaa asai intte erennabau goinneeta; atotettai Aihudatuppe yiyo gishshau, nuuni Aihudati nu eriyoogau goinnoos.  <span class="verse" id="V23">23&#160;</span>SHin Aawau tumaappe goinniyaageeti ayyaanaaninne tumatettan goinniyo wodee matattiis; ha77ikka gakkiichchiis. Aissi giikko, asi baayyo goinnana mala, Aawai koyiyoogeeti hageetu malaa.  <span class="verse" id="V24">24&#160;</span>Xoossai ayyaana; qassi au goinniyaageeti ayyaanaaninne tumatettan goinnanau bessees” yaagiis. </div><div class='p'> <span class="verse" id="V25">25&#160;</span>Maccaasiyaa zaarada, “Kiristtoosa giyo masee yaanaagaa taani erais. I yiyo wode nuuyyo ubbabaa yootana” yaagaasu. </div><div class='p'> <span class="verse" id="V26">26&#160;</span>Yaagin Yesuusi, “Ha nenaara haasayiya taani a” yaagiis. </div><div class='p'> <span class="verse" id="V27">27&#160;</span>Hinno eti haasayishin, Yesuusi erissiyo ashkkarati biidosaappe simmidosona. Yesuusi maccaaseera haasayishin, eti be7idi daro garamettidosona; shin maccaasiyo, “Ai koyai?” giidai woi Yesuusa, “Iira aissi haasayai?” giidai ooninne baawa. </div><div class='p'> <span class="verse" id="V28">28&#160;</span>Hegaappe guyyiyan, maccaasiyaa ba haatta otuwaa agga bayada, guyye katamaa baasu; baada asau,  <span class="verse" id="V29">29&#160;</span>“Taani oottidobaa ubbaa taayyo yootida bitaniyaa be7anau hinddite; hegee Kiristtoosa gidanddeeshsha?” yaagaasu.  <span class="verse" id="V30">30&#160;</span>Asai katamaappe kiyidi, Yesuusakko biis. </div><div class='p'> <span class="verse" id="V31">31&#160;</span>Hegee hanishin, erissiyo ashkkarati Yesuusa, “Guuttabaa markkii!” yaagidi woossidosona. </div><div class='p'> <span class="verse" id="V32">32&#160;</span>SHin i, “Taayyo intte erenna qumai taani maanaagee de7ees” yaagiis. </div><div class='p'> <span class="verse" id="V33">33&#160;</span>Hegaa gishshau, erissiyo ashkkarati bantta giddon, “Ayyo miyoobaa ehiida asi de7anddeeshsha?” yaagidosona. </div><div class='p'> <span class="verse" id="V34">34&#160;</span>Yaagin Yesuusi etau, “Ta qumai tana kiittidaagee koyiyoobaa oottanaagaanne a oosuwaa polanaagaa.  <span class="verse" id="V35">35&#160;</span>Intte, ‘Oiddu aginappe guyyiyan, kattai cakettana’ geekketiiyye? Taani intteyyo odais; goshshaa loitti xeellite; kattai cahaa bessiis.  <span class="verse" id="V36">36&#160;</span>Zeriyaageenne cakkiyaagee issippe ufaittana mala, cakkiyaagee damoozaa ekkeesinne kattaa merinaa de7uwau shiishshees.  <span class="verse" id="V37">37&#160;</span>Aissi giikko, ‘Issoi zerees; qassi issoi cakkees’ giyo haasayai tuma.  <span class="verse" id="V38">38&#160;</span>Intte daafuribeennaagaa cakkana mala, taani inttena kiittaas; harati ootti daafuridosona; intte haratu daafuran gelideta” yaagiis. </div><div class='p'> <span class="verse" id="V39">39&#160;</span>Maccaasiyaa, “I taani oottido ubbabaa yootiis” gaada markkattido gishshau, he kataman de7iya Samaariyaa asaappe daroi Yesuusa ammaniis.  <span class="verse" id="V40">40&#160;</span>Samaariyaa asai Yesuusakko yiido wode, bantta matan takkana mala, Yesuusa woossidosona; woossin i yaani naa77u gallassaa uttiis. </div><div class='p'> <span class="verse" id="V41">41&#160;</span>I yootiyo qaalaa gishshau, kaseegaappe daro asai ammaniis;  <span class="verse" id="V42">42&#160;</span>qassi eti maccaasiyo, “Nuuni nu huuphen i giyoogaa siyidi ammanidoogaappe attin, neeni markkattido gishshassa gidenna; qassi i tumu ha sa7aa ashshiyaagaa gidiyoogaakka nuuni eroos” yaagidosona. </div><div class='s'>Yesuusi Issi Halaqaa Na7aa Pattiis </div><div class='p'> <span class="verse" id="V43">43&#160;</span>Naa77u gallassappe guyyiyan, Yesuusi yaappe kiyidi, Galiila biitti biis.  <span class="verse" id="V44">44&#160;</span>Aissi giikko, Yesuusi ba huuphen, “Hananabaa yootiyaagee ba biittan bonchchettenna” yaagiis.  <span class="verse" id="V45">45&#160;</span>Yesuusi Galiila gakkido wode, Galiila asai a mokkiis; aissi giikko, Paasikaa bonchchiyo gallassi eti Yerusalaamen de7iyo gishshau, i oottido ubbabaa be7idosona. </div><div class='p'> <span class="verse" id="V46">46&#160;</span>Yesuusi haattaa woine eessa kessido, Galiilan de7iya Qaana katamaa biis. Qifirinaahooman a na7ai sahettiyo kawo keettan oottiya issi halaqai de7ees.  <span class="verse" id="V47">47&#160;</span>Yesuusi Yihudaappe Galiila yiidoogaa he halaqai siyidi, akko yiis. Yiidi haiquwau matida ba na7aa biidi pattana mala, Yesuusa woossiis. </div><div class='p'> <span class="verse" id="V48">48&#160;</span>Yesuusi halaqaa, “Xoossai oottiyo malaataanne garamissiyaabaa be7ennan de7iiddi, intte mulekka ammanekketa” yaagiis. </div><div class='p'> <span class="verse" id="V49">49&#160;</span>Halaqai zaaridi, “Godau, ta na7ai haiqqennan de7ishin, tanaara hinddarkkii” yaagiis. </div><div class='p'> <span class="verse" id="V50">50&#160;</span>Yaagin Yesuusi, “Ba; ne na7ai paxana!” yaagiis. </div><div class='p'>He halaqai Yesuusi giidoogaa ammanidi, aggidi biis.  <span class="verse" id="V51">51&#160;</span>I ba soo biishin, a ashkkarati aara ogiyan gaittidi a, “Ne na7ai paxa de7ees” giidosona. </div><div class='p'> <span class="verse" id="V52">52&#160;</span>I ba ashkkarata ba na7au ai saatiyan kehidaakkonne oichchin eti, “Zine laappun saatiyan mishoi a aggiis” yaagidosona.  <span class="verse" id="V53">53&#160;</span>Yaagin na7aa aawai Yesuusi baayyo, “Ne na7ai paxana” giidoogee likke he saatiyaana gididoogaa hassayiis. Hegaa gishshau, inne a so asai ubbai ammaniis. </div><div class='p'> <span class="verse" id="V54">54&#160;</span>Hagee Yesuusi Yihudaappe Galiila yiidi oottido naa77antto wolqqaama malaataa. </div><ul class='tnav'>
<li><a href='index.htm'>Yohaannisa</a></li>
<li><a href='JHN03.htm'>&lt;</a></li>
<li><a href='JHN.htm'>4</a></li>
<li><a href='JHN05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
