<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Luqaasa 12</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luqaasa</a></li>
<li><a href='LUK11.htm'>&lt;</a></li>
<li><a href='LUK.htm'>12</a></li>
<li><a href='LUK13.htm'>&gt;</a></li>
</ul>
<div class="main">
 
<div class='chapterlabel' id="V0"> 12</div><div class='s'>Yesuusi “Lo77o Milatiya Parisaawetu Iitatettaappe Naagettite” Yaagiis </div><div class='r'>(Maatiyoosa 10:26-27) </div><div class='p'> <span class="verse" id="V1">1&#160;</span>He wode daro sha7u asai issoi issuwaa yedhdhana gakkanaashin shiiqi uttidaashin, Yesuusi erissiyo ashkkaratussi koiroora odanau doommidi, “Parisaawetu irshshuwaappe naagettite; hegeenne, lo77o misatiya iitatettaappe naagettite giyoogaa.  <span class="verse" id="V2">2&#160;</span>SHin aibinne gentti wottidobai qoncciyaa kiyennan attenna; qassi qotti wottidobaikka erettennan attenna.  <span class="verse" id="V3">3&#160;</span>Hegaa gishshau, intte xuman haasayidobai ubbai gallassi poo7uwan siyettana; intte asi bainnasan haittan saasukkidi odidobai ubbai keettaa huuphiyan awaajettana. </div><div class='s'>Oossi Yayyanau Bessiyaakko </div><div class='r'>(Maatiyoosa 10:28-31) </div><div class='p'> <span class="verse" id="V4">4&#160;</span>“Ta ishatoo, taani intteyyo odais; ha77i ashuwaa woridi, guyyeppe ainne hegaappe aadhdhiyaabaa oottanau danddayennaageetau yayyoppite.  <span class="verse" id="V5">5&#160;</span>SHin intte oossi yayyanaakko, taani inttena erissana; woridoogaappe guyyiyan, Gaannabiyan olanau wolqqai de7iyoogaassi yayyite; ee assi yayyite gais. </div><div class='p'> <span class="verse" id="V6">6&#160;</span>“Ichchashu siine kafoti santtimiyan baizettokkonaayye? Etappe issinnonne Xoossai dogenna.  <span class="verse" id="V7">7&#160;</span>SHin harai atto intte huuphiyan de7iya binnaana ubbaikka qoodan de7ees; simmi yayyoppite; daro siine kafotuppe intte aadhdheeta. </div><div class='s'>Kiristtoosabaa Markkattanau Bessees </div><div class='r'>(Maatiyoosa 10:32-33; 12:32; 10:19-20) </div><div class='p'> <span class="verse" id="V8">8&#160;</span>“Taani intteyyo odais; tabaa asa sinttan markkattiya ooyyookka taanikka Asa Na7ai, qassi Xoossaa kiitanchchatu sinttan markkattana;  <span class="verse" id="V9">9&#160;</span>shin asa sinttan tana kaddiyaagaa taanikka Asa Na7ai, qassi Xoossaa kiitanchchatu sinttan a kaddana. </div><div class='p'> <span class="verse" id="V10">10&#160;</span>“Ta bolli, Asa Na7aa bolli, iitabaa haasayiya ubbaa nagarai atto geetettana; shin Geeshsha Ayyaanaa cayiya uraa nagarai atto geetettenna. </div><div class='p'> <span class="verse" id="V11">11&#160;</span>“Inttena Aihuda woosa keettatukko, daannatukkonne deriyaa haariyaageetukko ehiyo wode, ‘Waatidi zaaranee? Woi woigidi haasayanee?’ yaagidi hirggoppite;  <span class="verse" id="V12">12&#160;</span>aissi giikko, intte he wode gaanau bessiyaabaa inttena Geeshsha Ayyaanai tamaarissana” yaagiis. </div><div class='s'>Dure Bitaniyaa Eeyyatettaa </div><div class='p'> <span class="verse" id="V13">13&#160;</span>Daro asaappe issoi a, “Tamaarissiyaagoo, ta aawai aggidi haiqqido aquwaa ta ishai tanaara shaakkana mala, ayyo yoota” yaagiis. </div><div class='p'> <span class="verse" id="V14">14&#160;</span>SHin Yesuusi, “Bitaniyau, tana intte bolli pirddiya daanna woi hegaa inttessi shaakkiyaagaa oottidi sunttidai oonee?” yaagiis.  <span class="verse" id="V15">15&#160;</span>Qassi eta, “Asassi daro miishshai de7ikkokka, a shemppoi he duretettan de7enna gishshau naagettite; duretetta amo ubbaappekka inttena naagite” yaagiis. </div><div class='p'> <span class="verse" id="V16">16&#160;</span>Etassi leemisuwaa odiiddi, “Issi dure bitaniyaa biittai daro mokkees.  <span class="verse" id="V17">17&#160;</span>Bitanee, ‘Taassi ta kattaa wottiyo sohoi bainna gishshau waatooshsha’ yaagidi, ba wozanan qoppiis;  <span class="verse" id="V18">18&#160;</span>‘Taani waatanee giikko, ta gootaraa qolada, hara gitatiyaagaa gootarana; ta kattaanne tabaa ubbaa hegan wottana.  <span class="verse" id="V19">19&#160;</span>Yaatada tana, “Laa tanooshsho, neessi daro laittaassi gidiya daro miishshai de7ees; shemppa, ma, uya, ufaitta” gaana’ yaagiis. </div><div class='p'> <span class="verse" id="V20">20&#160;</span>“SHin Xoossai a, ‘Laa ha eeyyau, neeni hachchi qamma haiqqaasa; yaatin, ha neeni shiishshidobai oossi gidanee?’ yaagiis. </div><div class='p'> <span class="verse" id="V21">21&#160;</span>“Xoossaa matan dure gidennan, bau miishsha shiishshiyai ooninne he bitaniyaa mala” yaagiis. </div><div class='s'>Xoossaa Ammanettiyoogaa </div><div class='r'>(Maatiyoosa 6:25-34) </div><div class='p'> <span class="verse" id="V22">22&#160;</span>Yesuusi erissiyo ashkkarata, “Hegaa gishshau, taani intteyyo odais; intte paxa de7anau maanabaassinne woi intte bollau maayanabaassi hirggoppite.  <span class="verse" id="V23">23&#160;</span>Aissi giikko, shemppoi qumappe aadhdhennee? Qassi bollai maayoppe aadhdhennee?  <span class="verse" id="V24">24&#160;</span>Qooraaseta xeellite; eti zerokkona; cakkokkona; etau minjjiyo keetti woi gootari baawa; eta Xoossai mizees; kafotuppe intte keehi aadhdheeta.  <span class="verse" id="V25">25&#160;</span>Intte giddon daro qoppidi, ba geesaa bolli issi wara gujjanau danddayiyai oonee?  <span class="verse" id="V26">26&#160;</span>Yaatin intte hegaa mala, guuttabaa oottanau danddayennaageeti aissi harabau hirggeetii? </div><div class='p'> <span class="verse" id="V27">27&#160;</span>“Ciishshati waani dicciyaakko xeellite; daafurokkona woi puutto suqqokkona. SHin taani intteyyo odais; harai atto, Solomoni hegaa keena bonchchettidaagaa gidiiddi, he ciishshatuppe issuwaagaa malaa maayibeenna.  <span class="verse" id="V28">28&#160;</span>Laafa ammanoi de7iyoogeetoo, Xoossai hachchi de7idi, wontto coociyaa taman eexxiya dembbaa maataa maizziyaagee, inttena etaagaappe aattidi, waati maizzennee? </div><div class='p'> <span class="verse" id="V29">29-30&#160;</span>“Intte maanabaanne uyanabaa darissidi koyoppitenne qassi hirggoppite. Aissi giikko, ha sa7an de7iya ammanenna asati he ubbabaa darissidi koyoosona; qassi he ubbai inttena koshshiyoogaa intte Aawai erees.  <span class="verse" id="V31">31&#160;</span>Hegaa aggi bayidi, Xoossaa kawotettaa koyite; i hegeeta inttessi immana. </div><div class='s'>Ha Sa7an Miishshaa Dagayanau Bessenna </div><div class='r'>(Maatiyoosa 6:19-21) </div><div class='p'> <span class="verse" id="V32">32&#160;</span>“Amarida dorssa wudiyau, intte Aawai ba kawotettaa inttessi immanau ufaittiyo gishshau yayyoppite.  <span class="verse" id="V33">33&#160;</span>Inttessi de7iyaabaa baizzite; hiyyeesau immite; kaisoi shiiqennasan, bil77ai bochchennasan, saluwan wurenna miishshaa dagayidi, ceeggenna korjjuwaa intte huuphessi oottite.  <span class="verse" id="V34">34&#160;</span>Aissi giikko, intte wozanai intte miishshai de7iyoosan de7ana. </div><div class='s'>Oosanchchatu Minotettaa </div><div class='p'> <span class="verse" id="V35">35-36&#160;</span>“Bantta godai bullachchaappe soo simmidi, kariyaa dooyanau xeegiyo wode, sohuwaara dooyanau naagiya asatudan, intte xeessan qabattuwaa mintti gixxidi, xomppiyaa xomppidi, giigi uttite.  <span class="verse" id="V37">37&#160;</span>Bantta godai soo yiyo wode, xiskkennan naagiiddi uttida ashkkarati waani anjjettanddonaashsha! Taani tumaa gais; i eta, ‘Uttite’ giidi, ba qabattuwaa minttidi, eta sinttau qumaa aattana.  <span class="verse" id="V38">38&#160;</span>Omarssa gidin, woi qamma bilahe gidin, audenne eta godai yiidi, eta giigi uttidaageeta be7ikko, eti waani anjjettanddonaashsha!  <span class="verse" id="V39">39&#160;</span>SHin intte issibaa erite; hegeenne aibee giikko, kaisoi yaana wodiyaa keettaawai eridaakko, beegottidi kaisuwan ba keettaa bookissenna.  <span class="verse" id="V40">40&#160;</span>Taani, Asa Na7ai, intte qoppenna wodiyan yaana gishshau, inttekka qassi giigi uttanau bessees” yaagiis. </div><div class='s'>Iitanne Keha Oosanchchatu Leemisuwaa </div><div class='r'>(Maatiyoosa 24:45-51) </div><div class='p'> <span class="verse" id="V41">41&#160;</span>PHeexiroosi a, “Godau, neeni ha leemisuwaa nuussi odaiyye ubbaassi odai?” yaagiis. </div><div class='p'> <span class="verse" id="V42">42&#160;</span>Godai zaaridi yaagiis; “Yaatin ba so asau qumaa koshshiyo wodiyan immana mala, a godai sunttiyo ammanettiya wozannaama ashkkari oonee?  <span class="verse" id="V43">43&#160;</span>I hegaadan oottishin, a godai yiidi, demmiyo ashkkarai anjjettidaagaa.  <span class="verse" id="V44">44&#160;</span>Taani intteyyo tumaa odais; godai he ashkkaraa babaa ubbaa bolli sunttana.  <span class="verse" id="V45">45&#160;</span>SHin he ashkkarai, ‘Ta godai gam77idi yaana’ yaagidi, ba wozanan qoppidi, hara ashkkarata, attumaageetanne maccaageeta deshettaa doommikko, qassi meettaanne ushshaa doommikkonne mattottikko,  <span class="verse" id="V46">46&#160;</span>he ashkkaraa godai i qoppibeenna gallassaaninne qassi i eribeenna saatiyan yaana. Yiidi a qanxxerettidi, ammanettenna asai de7iyoosan wottana. </div><div class='p'> <span class="verse" id="V47">47&#160;</span>“Ba godai dosiyoobaa eriiddi giigettibeenna ashkkarai, woi i dosiyoogaadan oottennan ixxida ashkkarai, lissuwan daro garafettana.  <span class="verse" id="V48">48&#160;</span>SHin ba godai dosiyoobaa erennan lissuwan garafanau bessiyaabaa oottida ashkkarai lissuwan guuttaa garafettana. Daruwaa immido uraappe daroi koyettees. Appekka dariyaagaa immido uraappe keehi daroi koyettees. </div><div class='s'>Ubbabaa Aggidi Yesuusa Kaalliyoogaa </div><div class='r'>(Maatiyoosa 10:34-36) </div><div class='p'> <span class="verse" id="V49">49&#160;</span>“Taani taman sa7aa oittanau yaas; ha77ikka xuugettappe harabaa ainne koyikke.  <span class="verse" id="V50">50&#160;</span>Taani xammaqettana xinqqatiyaa de7ausu; he xinqqatiyaa polettanaashin, taani waana tuggataneeshsha!  <span class="verse" id="V51">51&#160;</span>Taani sa7aassi sarotettaa ehaanau yiidabaa inttessi milatii? CHii, chii, taani intteyyo odais; taani asaa gidduwan shaahotettaa medhdhanau yiidoogaappe attin.  <span class="verse" id="V52">52&#160;</span>Aissi giikko, hagaappe sinttan issi keettan ichchashu asati de7ana; de7ishin heezzai naa77aa bolli, naa77ai heezzaa bolli denddidi, shaahettana.  <span class="verse" id="V53">53&#160;</span>Aawai ba na7aa bolli, na7ai ba aawaa bolli, aayyiyaa ba na7ee bolli, na7iyaa ba aayee bolli, bollotiyaa ba na7aa machchee bolli, na7aa machchiyaa ba bollotee bolli, denddidi shaahettana” yaagiis. </div><div class='s'>Wodiyaa Hanotaa Eriyoogaa </div><div class='r'>(Maatiyoosa 16:2-3) </div><div class='p'> <span class="verse" id="V54">54&#160;</span>Yesuusi qassi asaa, “Awai wulliyo baggaara kiyiya shaaraa intte be7iyo wode, sohuwaara, ‘Wolqqaama irai yees’ yaageeta; tumakka yees.  <span class="verse" id="V55">55&#160;</span>Tohossa baggaara carkkoi carkkiyo wode, ‘Hombbana hanees’ yaageeta; tumakka hombbees.  <span class="verse" id="V56">56&#160;</span>Intte lo77o misatiya iitati, sa7aanne saluwaa xeellidi, hananabaa eriiddi, ha wodiyaabaa aissi erekketii? </div><div class='s'>Mootiyaagaara Sigettiichchiyoogaa </div><div class='r'>(Maatiyoosa 5:25-26) </div><div class='p'> <span class="verse" id="V57">57&#160;</span>“Yaatin aissi intte intte huuphiyan xilluwaa pirddekketii?  <span class="verse" id="V58">58&#160;</span>Nena pirdda keettan mootiyaagee daanna sintti goochchenna mala, qassi daannai nena polisiyau aattidi immenna mala, poliseekka qasho keettaa gelissenna mala, nena mootiyaagaara pirdda keettaa baidda, ogiyan sigettaichcha.  <span class="verse" id="V59">59&#160;</span>Taani neeyyo odais; neeni issi santtimee attennan, ne maqqaccuwaa wurssada qanxxana gakkanaassi, mulekka qasho keettaappe kiyakka” yaagiis. </div><ul class='tnav'>
<li><a href='index.htm'>Luqaasa</a></li>
<li><a href='LUK11.htm'>&lt;</a></li>
<li><a href='LUK.htm'>12</a></li>
<li><a href='LUK13.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
