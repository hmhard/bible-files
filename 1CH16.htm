<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Hanidabaa Odiya Koiro Maxaafaa 16</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Hanidabaa Odiya Koiro Maxaafaa</a></li>
<li><a href='1CH15.htm'>&lt;</a></li>
<li><a href='1CH.htm'>16</a></li>
<li><a href='1CH17.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='p'> <span class="verse" id="V1">1&#160;</span>Eti Xoossaa Taabootaa ehiidi, Daawiti Taabootaa wottanau tolido dunkkaaniyaa giddon wottidosona. Wottidi xuuggiyo yarshshuwaanne issippetettaa yarshshuwaa Xoossaayyo yarshshidosona.  <span class="verse" id="V2">2&#160;</span>Daawiti xuuggiyo yarshshuwaanne issippetettaa yarshshuwaa yarshshidi polidoogaappe guyyiyan, GODAA sunttan asaa anjjiis.  <span class="verse" id="V3">3&#160;</span>Israa7eela asau ubbau, maccaunne attumau, huuphiyan huuphiyan issi issi komppo oittaa, issi issi muxo ashuwaanne woiniyaa teeraa melaappe issi issi lichchakkuwaa gishiis. </div><div class='p'> <span class="verse" id="V4">4&#160;</span>GODAA Taabootaa sinttan oottanaadaaninne GODAA Israa7eela Xoossaa sabbanaadan, galatanaadaaninne bonchchanaadan, amarida Leewata Daawiti sunttiis.  <span class="verse" id="V5">5&#160;</span>Leewatu halaqai Asaafa; Asaafa kaallidi naa77antto halaqai Zakkaariyaasa. Zakkaariyaasa kaallidi de7iyaageeti Yi7i7eela, SHamiraamoota, Yihi7eela, Matiitiyaa, Eli7aaba, Banaayanne Obeedi-Eedooma. Eti maazinqqiyaanne diittaa diixxanau sunttettidosona; shin Asaafi daalaa qaattanau sunttettiis.  <span class="verse" id="V6">6&#160;</span>Qeesiyaa Banaayinne Yahaazi7eeli Xoossaa Maachchaa Taabootaa sinttan ubba wode xurumbbaa punnanau sunttettidosona.  <span class="verse" id="V7">7&#160;</span>He gallassi Daawiti kasetidi, Asaafinne a dabboti GODAA sabbanaadan azaziis. </div><div class='s'>Galata Mazamuriyaa </div><div class='r'>(Mazamure Maxaafaa 105:1-15; 96:1-13; 106:1,47-48) </div><div class='b'> &#160; </div><div class='q'> <span class="verse" id="V8">8&#160;</span>GODAA galatite; a sunttaa xeesite. </div><div class='q2'>I oottidobaa kawotettatu gidduwan erissite. </div><div class='q'> <span class="verse" id="V9">9&#160;</span>A sabbite; galata yettaa au yexxite. </div><div class='q2'>A maalaalissiya oosuwaa ubbaa yootite. </div><div class='q'> <span class="verse" id="V10">10&#160;</span>A geeshsha sunttan ceeqettite; </div><div class='q2'>GODAA koyiyaageetu wozanati ufaittona. </div><div class='q'> <span class="verse" id="V11">11&#160;</span>GODAANNE a wolqqaa xomoosite; </div><div class='q2'>ubbatoo a sinttaa koyite. </div><div class='q'> <span class="verse" id="V12">12-13&#160;</span>Inttenoo, </div><div class='q'>a ashkkaraa Abrahaama zerettatoo, </div><div class='q'>doorettida Yaaqooba naatoo, </div><div class='q2'>i oottido maalaalissiyaabaa, </div><div class='q2'>a malaataanne i pirddido pirddaa hassayite. </div><div class='b'> &#160; </div><div class='q'> <span class="verse" id="V14">14&#160;</span>I GODAA nu Xoossaa; </div><div class='q2'>a pirddaikka sa7aa ubbaa bollaana. </div><div class='q'> <span class="verse" id="V15">15&#160;</span>I ba maachchaa merinaassi, </div><div class='q'>ba azazido qaalaa </div><div class='q2'>sha7u yeletaa gakkanaassi naagees. </div><div class='q'> <span class="verse" id="V16">16&#160;</span>Hegeenne, </div><div class='q'>i Abrahaamaara maacettido maachchaa, </div><div class='q2'>Yisaaqassi caaqqido maachchaa. </div><div class='q'> <span class="verse" id="V17">17&#160;</span>Yaaqoobassi woga, </div><div class='q'>Israa7eelassikka merinaa maachcha </div><div class='q'>oottidi minttidoogaa. </div><div class='q'> <span class="verse" id="V18">18&#160;</span>Hagaadan yaagiis; </div><div class='q'>“Neeyyo Kanaane biittaa immana; </div><div class='q2'>i ne zerettatuyyo laata gidana” yaagiis. </div><div class='b'> &#160; </div><div class='q'> <span class="verse" id="V19">19&#160;</span>Xoossaa asati qoodan qii guuttanne </div><div class='q2'>Kanaane biittan bete gididi de7iyo wode, </div><div class='q'> <span class="verse" id="V20">20&#160;</span>issi deriyaappe hara deriyaa, </div><div class='q2'>issi kawotettaappe hara kawotettaa yuuyidosona. </div><div class='q'> <span class="verse" id="V21">21&#160;</span>Xoossai eta ooninne naaqqanau immibeenna; </div><div class='q2'>eta gishshau kawota seeriiddi, </div><div class='q'> <span class="verse" id="V22">22&#160;</span>“Taani tiyidoogeeta bochchoppite; </div><div class='q'>ta hananabaa yootiyaageeta qohoppite” yaagiis. </div><div class='b'> &#160; </div><div class='q'> <span class="verse" id="V23">23&#160;</span>Sa7an de7iya asau, ubbaikka GODAASSI yexxite; </div><div class='q2'>i ashshiyo mishiraachchuwaa hachchi hachchi yootite. </div><div class='q'> <span class="verse" id="V24">24&#160;</span>Kawotettatu giddon a bonchchuwaabaa, </div><div class='q2'>asaa ubbaa giddon a maalaalissiya oosuwaabaa awaajjite. </div><div class='q'> <span class="verse" id="V25">25&#160;</span>Aissi giikko, GODAI gita; </div><div class='q'>aaro galatai ayyo bessees. </div><div class='q2'>Xoossatu ubbaappe aadhdhidi, i yayettanau bessees. </div><div class='q'> <span class="verse" id="V26">26&#160;</span>Hara asaa xoossati ubbai eeqata; </div><div class='q2'>shin GODAI salota medhdhida Xoossaa. </div><div class='q'> <span class="verse" id="V27">27&#160;</span>Bonchchoinne anggai a yuushuwan de7ees; </div><div class='q2'>minotettainne ufaissai a Beeta Maqidasiyan de7ees.  <span class="verse" id="V28">28&#160;</span>Inttenoo, asa zaretoo ubbau, </div><div class='q'>GODAABAA yootite; </div><div class='q'>“Bonchchoinne wolqqai GODAABAA” giidi yootite. </div><div class='q'> <span class="verse" id="V29">29&#160;</span>“Bonchchoi a sunttaassa” giidi </div><div class='q'>GODAABAA yootite. </div><div class='q'>Yarshshuwaa ekkidi, a sintti yiite. </div><div class='q2'>A geeshshatettaa puulan GODAAYYO goinnite. </div><div class='q'> <span class="verse" id="V30">30&#160;</span>Biittan de7iya asau ubbau, a sinttan kokkorite. </div><div class='q2'>Sa7ai minni eqqiis; mulekka qaaxxenna. </div><div class='b'> &#160; </div><div class='q'> <span class="verse" id="V31">31&#160;</span>Saloti ufaittona; sa7aikka hashshu go! </div><div class='q'>Kawotettatu giddon eti, “GODAI kawotiis!” yaagona. </div><div class='q'> <span class="verse" id="V32">32&#160;</span>Abbainne a giddon kumidabati guummona. </div><div class='q2'>SHooqainne shooqan de7iyaabati ubbati ufaittona. </div><div class='q'> <span class="verse" id="V33">33&#160;</span>Hegaappe guyyiyan woran de7iya mitta ubbai </div><div class='q'>ufaissan GODAA sinttan yexxana. </div><div class='q2'>Aissi giikko, i sa7aa bollan pirddanau yees. </div><div class='b'> &#160; </div><div class='q'> <span class="verse" id="V34">34&#160;</span>GODAI keha gidiyo gishshaunne </div><div class='q'>aggenna a siiqoi merinaagaa gidiyo gishshau, </div><div class='q2'>GODAA galatite. </div><div class='q'> <span class="verse" id="V35">35&#160;</span>Hegaappe guyyiyan intte, </div><div class='q2'>“Abeet nuna ashshiya Xoossau, nuna ashsha. </div><div class='q'>Nuuni ne geeshsha sunttaa galatanaadaaninne </div><div class='q'>ne bonchchuwan ceeqettanaadan, </div><div class='q2'>kawotettatu giddoppe shiishshada ashsha” yaagite. </div><div class='q'> <span class="verse" id="V36">36&#160;</span>GODAI Israa7eela Xoossai </div><div class='q2'>merinaappe merinaa gakkanaayyo galatetto! </div><div class='p'>Hegaappe guyyiyan asai ubbai, “Amin77i” giidi, GODAA galatiis. </div><div class='s'>Yerusalaameeninne Gabaa7oonan Hanida Goinuwaa Maaraa </div><div class='p'> <span class="verse" id="V37">37&#160;</span>GODAA Maachchaa Taabootaa sinttan hachchi hachchi goinuwaassi koshshiyaabaa ubba wode eti oottanaadan, Daawiti Asaafanne a dabbota wottiis.  <span class="verse" id="V38">38&#160;</span>I qassi Obeedi-Eedoomanne a dabbota usuppun tammanne hosppunata etaara oottanaadan wottiis; Yidutuuna na7aa Obeedi-Eedoomanne Hoosa penggiyaa naaganaadan wottiis. </div><div class='p'> <span class="verse" id="V39">39&#160;</span>Qeesee Xaadooqinne aara oottiya qeeseti Gabaa7oonan de7iya xoqqa sohuwan, Dunkkaaniyaa sinttan oottanaadan yan attidosona.  <span class="verse" id="V40">40&#160;</span>GODAI Israa7eelayyo immido higgiyan xaafettidoogaadan, eti maalladonne omarssi ubba wode xuuggiyo yarshshuwaa yarshshiyoosan yarshshoosona.  <span class="verse" id="V41">41&#160;</span>Aggenna a siiqoi merinaagaa gidiyo gishshau, GODAA yettan galatanaadan Hemaana, Yidutuunanne doorettida haraata Daawiti etaara issippe wottiis.  <span class="verse" id="V42">42&#160;</span>Hemaaninne Yidutuuni xurumbbaa punnoosona, daalaa qaattoosonanne galataa mazamuriyaa yexxiiddi kaa7iyo hara miishshata kaa7oosona. Yidutuuna attuma naati penggiyaa naaganau sunttettidosona. </div><div class='p'> <span class="verse" id="V43">43&#160;</span>Hegaappe guyyiyan, asai ubbai ba soo ba soo biis. Daawitikka ba so asaa anjjanau simmiis. </div><ul class='tnav'>
<li><a href='index.htm'>Hanidabaa Odiya Koiro Maxaafaa</a></li>
<li><a href='1CH15.htm'>&lt;</a></li>
<li><a href='1CH.htm'>16</a></li>
<li><a href='1CH17.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
