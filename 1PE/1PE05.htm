<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Koiro PHeexiroosa 5</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Koiro PHeexiroosa</a></li>
<li><a href='1PE04.htm'>&lt;</a></li>
<li><a href='1PE.htm'>5</a></li>
<li><a href='2PE01.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Xoossaa Asaa Aissanau Imettida Zoriyaa </div><div class='p'> <span class="verse" id="V1">1&#160;</span>Simmi taani woosa keettaa cimatuura cima gidiyaageenne, Kiristtoosa waayiyaa markkattiyaagee, qassi qonccana bonchchuwaa shaakkanaagee intte giddon de7iya cimata zorais.  <span class="verse" id="V2">2&#160;</span>Intte giddon de7iya Xoossaa dorssaa wudiyaa Xoossai koyiyoogaadan heemmite. Dosaanappe attin, wolqqan gidenna. Qassi intte go77a xalaalaa xeellennan, lo77o qofan heemmite.  <span class="verse" id="V3">3&#160;</span>Dorssaa wudiyau intte leemiso gidanaappe attin, heemmiyoogeeta wolqqan haaroppite.  <span class="verse" id="V4">4&#160;</span>Qassi heemmiyaageetu halaqai beettiyo wode, moorettenna bonchcho akiliiliyaa intte ekkana. </div><div class='p'> <span class="verse" id="V5">5&#160;</span>Hegaadankka yelaga asatoo, cimatuyyo haarettite. Ubbaikka issoi issuwau oottanau intte huuphiyaa kaushshiyoogaa afaladan maayite. Aissi giikko, Xoossai otorettiyaageeta ixxees; shin banttana kaushshiyaageetuyyo aaro kehatettaa immees.  <span class="verse" id="V6">6&#160;</span>Xoossai ba lo77o wodiyan inttena xoqqu oottana mala, wolqqaama Xoossaa kushiyaappe garssaara inttena toochchite.  <span class="verse" id="V7">7&#160;</span>I intteyyo qoppiyo gishshau, inttena hirggissiya ubbabaa a bolli olite. </div><div class='p'> <span class="verse" id="V8">8&#160;</span>Xalahe halaqai, intte morkkee, mittiyo uraa koyidi, gudiya gaammuwaadan gudiiddi, intte lanqqiyan yuuyiyo gishshau naagettitenne beegottite.  <span class="verse" id="V9">9&#160;</span>Sa7an de7iya intte ishantti hegaadan waayettiyoogaa eridi, ammanuwan minnidi, aara eqettite.  <span class="verse" id="V10">10&#160;</span>Aaro kehatetta ubbaa Xoossai, ba merinaa bonchchuwaayyo Kiristtoos Yesuusa baggaara inttena xeesidaagee, amarida wodiyaa intte waayettidoogaappe guyyiyan, i ba huuphen inttena loittananne minttana. Qassi i inttena wolqqanttana.  <span class="verse" id="V11">11&#160;</span>Bonchchoinne wolqqai merinaappe merinaa gakkanaassi ayyo gido. Amin77i. </div><div class='s'>Wurssetta Sarotaa </div><div class='p'> <span class="verse" id="V12">12&#160;</span>Hagee Xoossaa tumu aaro kehatettaa gidiyoogaa taani intteyyo markkattaiddanne inttena zoraidda, intteyyo qanttan xaafido dabddaabbiyaa ammanettiya isha gaada taani qoppiyo Sillaasa bolli kiittaas; he aaro kehatettan minnite. </div><div class='p'> <span class="verse" id="V13">13&#160;</span>Inttenaara issippe doorettida Baabiloonen de7iya woosa keettaa asainne ta na7ai Marqqoosi inttena “Saro saro” goosona.  <span class="verse" id="V14">14&#160;</span>Siiqo yeretaa yerettiiddi, issoi issuwaa sarotite. </div><div class='p'>Intteyyo, Kiristtoosaara de7iya ubbatuyyo sarotettai gido. Amin77i. </div><ul class='tnav'>
<li><a href='index.htm'>Koiro PHeexiroosa</a></li>
<li><a href='1PE04.htm'>&lt;</a></li>
<li><a href='1PE.htm'>5</a></li>
<li><a href='2PE01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
