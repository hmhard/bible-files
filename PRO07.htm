<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Leemiso Maxaafaa 7</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Leemiso Maxaafaa</a></li>
<li><a href='PRO06.htm'>&lt;</a></li>
<li><a href='PRO.htm'>7</a></li>
<li><a href='PRO08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>SHaaramuxa Maccaasee Cimuwaa </div><div class='p'> <span class="verse" id="V1">1&#160;</span>Ta na7au, ta qaalaa naaga; ta azazuwaakka baloppa.  <span class="verse" id="V2">2&#160;</span>Neeyyo paxa de7anau ta azaziyoogaa ootta; ta timirttiyaakka ne aifiyaa buluwaadan naaga.  <span class="verse" id="V3">3&#160;</span>Hassayissiyaabaadan eta ne biradhdhetun qachcha; ne wozanankka xaafa.  <span class="verse" id="V4">4&#160;</span>Aadhdhida eratettaa ne michchidan, akeekaakka ne mata dabbodan xeella.  <span class="verse" id="V5">5&#160;</span>Eti nena shaaramuxiya maccaaseeppenne ba qaalan cimmiya azina machchippe naagana. </div><div class='p'> <span class="verse" id="V6">6&#160;</span>Issi gallassi taani ta keettaa maskkootiyaara kare xeellaas;  <span class="verse" id="V7">7&#160;</span>xeellada wozanaa kunttibeenna wodalla naata be7aas. Eta giddoppe issoi keehi eeyya.  <span class="verse" id="V8">8&#160;</span>He wodallai ogiyaara biidi, issi shaaramuxa maccaasee keettaa mataara kanttiis; i soo efiya ogiyaakko pinnidi, i keettaa heeran hemettees.  <span class="verse" id="V9">9&#160;</span> He wode sa7ai qammanau lankkilankkees.  <span class="verse" id="V10">10&#160;</span>Hegaappe guyyiyan, maccaasiyaa a demmaasu. A shaaramuxa gidiyoogaa i maayoi erissees. A asaa cimmanau halchchada kiyaasu.  <span class="verse" id="V11">11&#160;</span>A xalanne yeelli bainna maccaasa; son woppu gaada uttukku.  <span class="verse" id="V12">12&#160;</span>A issitoo ogiyan, issitoo giyan, dabaaba ubban eqqada naagausu. </div><div class='p'> <span class="verse" id="V13">13&#160;</span>A he na7aa qoommada yeraasu; a a aifiyaa tishshi ootta xeellaidda hagaadan yaagaasu;  <span class="verse" id="V14">14&#160;</span>“Taani ta yarshshuwaa yarshshada, ta shiiquwaa ha77i gatta simmais.  <span class="verse" id="V15">15&#160;</span>Yaatada nena xomoosanau kiyaas; nena keehi koyaas; ha77i simmi demmaas.  <span class="verse" id="V16">16&#160;</span>Taani Gibxxeppe yiida, alleequwaara de7iya anssollaakka ta hiixan yeggaas.  <span class="verse" id="V17">17&#160;</span>Taani karbbiyaa, almmuniyaanne qarafaa geetettiya sawotuppe kessido shittuwaa ta hiixan caccafaas.  <span class="verse" id="V18">18&#160;</span>Haaya; ane wonttana gakkanaashin siiquwaa aloos; qoomettidikka ufaittoos;  <span class="verse" id="V19">19&#160;</span>aissi giikko, ta keettaawai son de7enna; haahosaa manddara biis.  <span class="verse" id="V20">20&#160;</span>Biiddi miishshaa qarcciitaa kuntti ekkidi biido gishshau, aginai goobanan uttennan soo simmenna” yaagaasu. </div><div class='p'> <span class="verse" id="V21">21&#160;</span>Yaagada ba mal77o haasayan a sheleeshshaasu; ba liiqo inxxarssan cimmaasu.  <span class="verse" id="V22">22&#160;</span>Yaatin, sohuwaarakka i o kaallidi, bi aggiis. Boorai shukkiyoosaa laagettiyoogaadan, gaarai eesotidi piriyan geliyoogaadan,  <span class="verse" id="V23">23&#160;</span>gelin zubbee a wozanaa caddiyoogaadan haniis. Gitiyaa giddo gelida kafo milatiis. Hagee ubbai au a shemppuwaa maanau haniyoogaa eribeenna. </div><div class='p'> <span class="verse" id="V24">24&#160;</span>Ta na7au, ane ha77i siya; ta doonaappe kiyiya qaalaakka ezgga.  <span class="verse" id="V25">25&#160;</span>Ne qofai he maccaaseera booppo; i ogiyan gelada xayoppa.  <span class="verse" id="V26">26&#160;</span>A caddada olidoogeeti unddenna; a woridoogeetikka keehi daro.  <span class="verse" id="V27">27&#160;</span>I soi duufuwaakko efiya badaasa oge; he ogee duge haiquwaa geessuwau kaalettees. </div><ul class='tnav'>
<li><a href='index.htm'>Leemiso Maxaafaa</a></li>
<li><a href='PRO06.htm'>&lt;</a></li>
<li><a href='PRO.htm'>7</a></li>
<li><a href='PRO08.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
