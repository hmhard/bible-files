<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Qoodaabaa 23</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Qoodaabaa</a></li>
<li><a href='NUM22.htm'>&lt;</a></li>
<li><a href='NUM.htm'>23</a></li>
<li><a href='NUM24.htm'>&gt;</a></li>
</ul>
<div class="main">
 
<div class='chapterlabel' id="V0"> 23</div><div class='p'> <span class="verse" id="V1">1&#160;</span>Balaami Baalaaqa, “Hagan neeni tau laappun yarshshiyo sohota gimbba; qassi laappun korima booraanne laappun dorssa orggeta neeni taayyo giigissa” yaagiis. </div><div class='p'> <span class="verse" id="V2">2&#160;</span>Balaami giidoogaadan Baalaaqi oottiis; eti naa77aikka issi issi yarshshiyo sohuwan issi korima booraanne issi dorssa orggiyaa yarshshidosona.  <span class="verse" id="V3">3&#160;</span>Hegaappe guyyiyan, Balaami Baalaaqa, “Neeni ne xuuggiyo yarshshuwaa matan hagan eqqashsha; taani gedekko bais. GODAI tanaara gaittanau geelladan yeennan aggenna. I taayyo qonccissiyoobaa aibanne taani neeyyo yootana” yaagiis. Yaagidi xoqqa booddila sohuwaa kiyiis.  <span class="verse" id="V4">4&#160;</span>Hegan Xoossai Balaamaara gaittin Balaami, “Taani laappun yarshshiyo sohota giigissaas; issi issi yarshshiyo sohuwan issi korima booraanne issi dorssa orggiyaa yarshshaas” yaagiis. </div><div class='p'> <span class="verse" id="V5">5&#160;</span>Yaagin Balaami gaanabaa GODAI ayyo yootidi, “Neeni Baalaaqakko simmada, ayyo ha hiraagaa yoota” yaagiis.  <span class="verse" id="V6">6&#160;</span>Yaagin i Baalaaqakko simmiyo wode, Baalaaqi Moo7aaba halaqatu ubbaara ba xuuggiyo yarshshuwaa matan eqqiis. </div><div class='p'> <span class="verse" id="V7">7&#160;</span>Hegaappe guyyiyan, Balaami ba hiraagaa hagaadan yaagidi yootiis; </div><div class='q'>“Moo7aaba kawoi arshsho bagga deretuppe, </div><div class='q2'>Sooriyaa biittaappe tana hagaadan yaagidi ehiis; </div><div class='q'>‘Haa ya; Yaaqooba taayyo qangga! </div><div class='q2'>Israa7eela asaa, “Wurite!” yaaga’ yaagiis. </div><div class='q'> <span class="verse" id="V8">8&#160;</span>Xoossai qanggibeennaageeta taani waata qanggoo? </div><div class='q'>GODAI, ‘Wurite!’ yaagibeennaageeta </div><div class='q2'>taani waatada, ‘Wurite!’ yaagoo? </div><div class='q'> <span class="verse" id="V9">9&#160;</span>Taani xoqqa zaallaa huuphiyan eqqada eta xeellais; </div><div class='q2'>keran eqqada taani eta be7ais. </div><div class='q'>Eti banttarkka de7iya asa; </div><div class='q2'>eti banttana kawotettatuppe issuwaadan qoodokkona. </div><div class='q'> <span class="verse" id="V10">10&#160;</span>Baanaadan corattida Yaaqooba zerettaa ooni </div><div class='q2'>qoodanau danddayii? </div><div class='q'>Harai atto Israa7eela asau oiddantta kushiyaa ooni </div><div class='q2'>qoodanau danddayii? </div><div class='q'>Ta haiqoi xillotu haiquwaa mala gido; </div><div class='q2'>ta de7uwaa wurssettaikka etaagaadan hano!” yaagiis. </div><div class='p'> <span class="verse" id="V11">11&#160;</span>Yaagin Baalaaqi Balaama, “Neeni ta bolli oottiyoobi aibee? Taani nena ta morkketa qangganaadan ehaas; shin neeni eta anjjadasappe attin, haraba ainne oottabaakka!” yaagiis. </div><div class='p'> <span class="verse" id="V12">12&#160;</span>Yaagin Balaami zaaridi, “Taani GODAI tana haasayissiyoogaappe haraa haasayooyye?” yaagiis. </div><div class='s'>Balaama Naa77antto Hiraagaa </div><div class='p'> <span class="verse" id="V13">13&#160;</span>Hegaappe guyyiyan, Baalaaqi a, “Eta neeni be7anau danddayiyo harasaa tanaara hindda. Neeni etappe amaridaagaa be7anaappe attin, eta ubbaa be7akka. Neeni hegan taayyo eta qanggarkkii” yaagiis.  <span class="verse" id="V14">14&#160;</span>Yaagidi Pisgga giyo deriyaa huuphiyan de7iya Xofiima dembbaa ekkidi efiis. Hegan laappun yarshshiyo sohota gimbbiis; gimbbidi issi issi yarshshiyo sohuwan issi korima booraanne issi dorssa orggiyaa yarshshiis. </div><div class='p'> <span class="verse" id="V15">15&#160;</span>Balaami Baalaaqa, “Taani hinin GODAARA gaittiyo wode, neeni hagan ne xuuggiyo yarshshuwaa matan eqqashsha” yaagiis. </div><div class='p'> <span class="verse" id="V16">16&#160;</span>GODAI Balaamaara gaittidi kiittiiddi, “Neeni Baalaaqakko simmada, ayyo ha hiraagaa yoota” yaagiis. </div><div class='p'> <span class="verse" id="V17">17&#160;</span>Yaagin i akko simmidi, ba xuuggiyo yarshshuwaa matan Moo7aaba biittaa halaqatuura eqqidaagaa demmiis. Baalaaqi a, “GODAI yootidobai aibee?” yaagiis. </div><div class='p'> <span class="verse" id="V18">18&#160;</span>Yaagin Balaami ba hiraagaa hagaadan yaagidi yootiis; </div><div class='q'>“Xippoora na7aa Baalaaqaa denddada ezgga; </div><div class='q2'>taani yootiyoogaa siya! </div><div class='q'> <span class="verse" id="V19">19&#160;</span>Xoossai worddotanau asa gidenna; </div><div class='q2'>ba qofaa laammanau i asa na7a gidenna. </div><div class='q'>I yootidi, ba yootidoogaa oottennee? </div><div class='q2'>Woikko i ba giidobaa polennee? </div><div class='q'> <span class="verse" id="V20">20&#160;</span>Taani anjjanau azazuwaa ekkaas. </div><div class='q'>I anjjiichchiis; </div><div class='q2'>taani hegaa laammanau danddayikke. </div><div class='q'> <span class="verse" id="V21">21&#160;</span>Yaaqooba zariyau iitabi yaanabi, </div><div class='q'>Israa7eela asau metoi gakkanabi taayyo beettibeenna. </div><div class='q'>GODAI eta Xoossai etaara de7ees; </div><div class='q2'>i etau kawo gidiyoogaa awaajjoosona. </div><div class='q'> <span class="verse" id="V22">22&#160;</span>Xoossai eta Gibxxeppe kessiis; </div><div class='q2'>i mino menttaadan etau de7ees. </div><div class='q'> <span class="verse" id="V23">23&#160;</span>Yaaqooba zariyaa gakkana biti baawa; </div><div class='q2'>Israa7eela asaa qohana murunnoikka baawa. </div><div class='q'>Asai ha77i, ‘Yaaqoobassinne Israa7eelassi Xoossai oottidobaa be7ite’ yaagana. </div><div class='q'> <span class="verse" id="V24">24&#160;</span>Ha asai macca gaammeedan denddiis. </div><div class='q'>Ba oiqqidobaa maana gakkanaashiininne </div><div class='q2'>ba woridoogaa suuttaa uyana gakkanaashin, </div><div class='q'>shemppenna gaammuwaadan eti eqqi denddoosona” yaagiis. </div><div class='p'> <span class="verse" id="V25">25&#160;</span>Hegaappe guyyiyan, Baalaaqi Balaama, “Neeni eta mulekka qanggoppanne mulekka anjjoppa” yaagiis. </div><div class='p'> <span class="verse" id="V26">26&#160;</span>Yaagin Balaami zaaridi, “ ‘GODAI giyoobaa ubbaa oottana’ gaada taani neeyyo yootabeikkinaa?” yaagiis. </div><div class='s'>Balaama Heezzantto Hiraagaa </div><div class='p'> <span class="verse" id="V27">27&#160;</span>Hegaappe guyyiyan, Baalaaqi Balaama, “Haa ya; taani nena harasaa efaana. Ooni erii, nena yaa efin Xoossai ufaittidi, nena eta taayyo qanggissanaakko” yaagiis.  <span class="verse" id="V28">28&#160;</span>Baalaaqi Balaama bazzuwaa bollaara duge xeelliyo Pa7oora Deriyaa huuphiyaa efiis. </div><div class='p'> <span class="verse" id="V29">29&#160;</span>Efin Balaami, “Neeni hagan tau laappun yarshshiyo sohota gimbba; qassi laappun korima booratanne laappun dorssa orggeta taayyo giigissa” yaagiis.  <span class="verse" id="V30">30&#160;</span>Balaami giidoogaadan Baalaaqi oottiis; issi issi yarshshiyo sohuwan issi korima booraanne issi dorssaa orggiyaa yarshshiis. </div><ul class='tnav'>
<li><a href='index.htm'>Qoodaabaa</a></li>
<li><a href='NUM22.htm'>&lt;</a></li>
<li><a href='NUM.htm'>23</a></li>
<li><a href='NUM24.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
