<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Daaneela 4</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Daaneela</a></li>
<li><a href='DAN03.htm'>&lt;</a></li>
<li><a href='DAN.htm'>4</a></li>
<li><a href='DAN05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Naabukadanaxoori Aimottido Naa77antto Aimuwaa </div><div class='p'> <span class="verse" id="V1">1&#160;</span>Kawoi Naabukadanaxoori asa ubbaassi, kawotettatu ubbaassinne dumma dumma qaalan haasayiya zaretu ubbaassi hagaadan yaagidi, dabddaabbiyaa kiittiis. </div><div class='p'>“Saro de7eetii! </div><div class='p'> <span class="verse" id="V2">2&#160;</span>“Ubbaappe Xoqqiya Xoossai taayyo oottido maalaalissiyaabaanne oorattabaa taani intteyyo odanau koyais. </div><div class='b'> &#160; </div><div class='q'> <span class="verse" id="V3">3&#160;</span>“A malaatai aiba gitee! </div><div class='q2'>I oottiyo oorattabai aiba minoo! </div><div class='q'>A kawotettai merinaa kawotetta; </div><div class='q2'>a maataikka yeletaappe yeletaa gakkanaashiina. </div><div class='p'> <span class="verse" id="V4">4&#160;</span>“Taani Naabukadanaxoori ta kawo keettan gita duretettaaninne injjiyan de7ais.  <span class="verse" id="V5">5&#160;</span>Issi gallassi taani tana yashshiya aimo aimottaas. Taani ta arssan zaqqullada, be7ido aimoinne ajjuutai tana daganttiis.  <span class="verse" id="V6">6&#160;</span>Hegaa gishshau, ha aimuwaa birshshettaa tana erissana mala, Baabiloonen de7iya aadhdhida eranchchata ubbaa taakko ehaanaadan azazaas.  <span class="verse" id="V7">7&#160;</span>He wode shareechchoti, murunniyaageeti, aadhdhida eranchchatinne xoolinttiyaa paidiyaageeti taakko yin, ta aimuwaa etau yootaas; shin eti birshshettaa tana erissanau danddayibookkona.  <span class="verse" id="V8">8&#160;</span>Wurssettan ta xoossaa sunttan Bilxxaasoora geetetti xeegettiya, geeshsha xoossatu ayyaanai aani de7iyo Daaneeli taakko gelin, ayyo ta aimuwaa hagaadan gaada yootaas. </div><div class='p'> <span class="verse" id="V9">9&#160;</span>“ ‘Aadhdhida eranchchatu halaqau Bilxxaasooraa, geeshsha xoossatu ayyaanai nenan de7iyoogaanne ai xuurinne neeppe geemmennaagaa taani erais. Taani aimottido aimoi hagaa; ane taayyo a birshshettaa oda. </div><div class='p'> <span class="verse" id="V10">10&#160;</span>“ ‘Taani ta arssan zaqqullada, biittaassi giddo ginan issi mittai eqqidaagaa ajjuutan be7aas; he mittau geesai daro adussa.  <span class="verse" id="V11">11&#160;</span>He mittai diccidi gitatiisinne minniis; ayyo xeerai saluwaa gakkees; sa7aappe sa7aa gaxaa gakkanaashin beettees.  <span class="verse" id="V12">12&#160;</span>He mittaa haittai xeellanau lo77iyaagaa; a aifeekka keehi daro; ubbaukka miyoobi an de7ees. Bazzo do7ati a kuwan shemppidosona; saluwaa kafotikka a daashshaa giddon keexxidi de7idosona. Paxa de7iya ubbai appe miis. </div><div class='p'> <span class="verse" id="V13">13&#160;</span>“ ‘Ta arssan zaqqullada, geeshsha kiitanchchai saluwaappe wodhdhishin ajjuutan be7aas.  <span class="verse" id="V14">14&#160;</span>Ikka ba qaalaa xoqqu oottidi, hagaadan yaagiis; “Ha mittaa qanxxite; a tashiyaa karite; a haittaakka pirxxite; a aifiyaakka laalite. A garssan de7iya do7atinne a daashshan de7iya kafoti ubbai baqatona.  <span class="verse" id="V15">15&#160;</span>SHin durumaanne a xaphuwaa birataappenne nahaasiyaappe qoxxido sanssalatan qachchidi, biittan, maataa giddon aggi bayite. Saluwaappe wodhdhiya akkan ka77o; qassi bazzuwan maataa giddon do7aara de7o.  <span class="verse" id="V16">16&#160;</span>A wozanai kahai asaagaappe do7aagau laametto. Hegaadan hanidaashin, a bolli laappun laittai wuro.  <span class="verse" id="V17">17&#160;</span>Ubbaappe Xoqqiya Xoossai asaa naatu kawotetta ubbaa haariyoogaa, kawotettaa i ba koyiyo uraassi immiyoogaanne harai atto, asa ubbaappe karettidaageetakka i sunttiyoogaa paxa de7iya asai ubbai erana mala, qasho qofaa kiitanchchati awaajjidosona. Pirddaakka geeshshati odidosona” yaagiis. </div><div class='p'> <span class="verse" id="V18">18&#160;</span>“ ‘Taani Kawoi Naabukadanaxoori aimottido aimoi hagaa. Ha77i simmi Bilxxaasooraa, taayyo a birshshettaa oda. Aissi giikko, ta kawotettaa giddon de7iya aadhdhida eranchchatuppe issoinne tana birshshettaa erissanau danddayibeenna; shin geeshsha xoossatu ayyaanai nenan de7iyo gishshau, neeni danddayaasa’ yaagaas. </div><div class='s'>Daaneeli Aimuwaa Birshshiis </div><div class='p'> <span class="verse" id="V19">19&#160;</span>“He wodiyan Bilxxaasoora geetettiya Daaneeli dagammidi, haniyoobaa xayiis. I ba qofan shabbirettido gishshau, guutta wodiyaa co77u giidi takkiis. Yaatin, kawoi, ‘Bilxxaasooraa, ha aimoinne a birshshettai nena daganttoppo’ yaagiis. </div><div class='p'>“Yaagin Bilxxaasoori zaaridi, ‘Ta godau, ha aimoi nena ixxiyaageetussi, a birshshettaikka qassi ne morkketussi gideerenneeshsha!  <span class="verse" id="V20">20&#160;</span>Neeni aimuwan be7ido mittai, diccidi minnidaagee, xeerai saluwaa gakkidoogee, sa7aappe sa7aa gaxaa gakkanaashin beettidaagee,  <span class="verse" id="V21">21&#160;</span>haittai xeellanau lo77idoogee, aifeekka keehi daridoogee, ubbau miyoobi an de7iyoogee, bazzo do7ati a kuwan shemppidoogeenne saluwaa kafotikka a daashshaa giddon keexxidi de7idoogee,  <span class="verse" id="V22">22&#160;</span>kawuwau, he mittai nena! Neeni gitatadasanne minnadasa; ne gitatettai diccidi, saluwaa gakkiis; ne kawotaa maataikka sa7aa gaxaa gakkiis. </div><div class='p'> <span class="verse" id="V23">23&#160;</span>“ ‘Kawuwau, neeni geeshsha kiitanchchai saluwaappe wodhdhidi, “Ha mittaa qanxxidi xaissite; shin a durumaanne a xaphuwaa birataappenne nahaasiyaappe qoxxido sanssalatan qachchidi, biittan, maataa giddon aggi bayite. Saluwaappe wodhdhiya akkan i ka77o; laappun laittai wurana gakkanaashin, bazzo do7adan de7o!” giyo wode be7adasa. </div><div class='p'> <span class="verse" id="V24">24&#160;</span>“ ‘Kawuwau, a birshshettai hagaa. Hagee Ubbaappe Xoqqiya Xoossai ta godaa kawuwaa bolli polanau kiittido pirddaa.  <span class="verse" id="V25">25&#160;</span>Neeni asa giddoppe goodettada, bazzo do7atuura issippe de7ana. Neeni booradan maataa maananne saluwaappe wodhdhiya akkan ka77ana. Qassi Ubbaappe Xoqqiya Xoossai asaa naatu kawotetta ubbaa haariyoogaanne kawotettaa ba koyido urau immiyoogaa neeni erana gakkanaashin, laappun laittai ne bollan aadhdhana. </div><div class='p'> <span class="verse" id="V26">26&#160;</span>“ ‘Durumai ba xaphuwaara biittan attanaadan azazettidoogee, neeni saluwaa Xoossai biittaa ubbaa haariyoogaa eriyo wode, ne kawotettai neeyyo simmanaagaa bessees.  <span class="verse" id="V27">27&#160;</span>Hegaa gishshau, kawuwau, ta zoriyaa ekka. Nagaraa oottiyoogaa aggada, xillobaa ootta; huqqunnettidaageeta naaqqiyoogaa aggada, etau qaretta. Yaatin, geella neeni saro de7ana wodee aduqqikkonne’ yaagiis. </div><div class='p'> <span class="verse" id="V28">28&#160;</span>“Hagee ubbai Kawuwaa Naabukadanaxoora bolli gakkiis.  <span class="verse" id="V29">29&#160;</span>Tammanne naa77u aginaappe guyyiyan, kawoi Baabiloonen de7iya kawo keettaa bolli dembbayi keexxidosan hemettiiddi  <span class="verse" id="V30">30&#160;</span>hagaadan yaagiis; ‘Hagee ta kawo keettai an de7ana mala, taani ta gita wolqqan, ta gitatettaa bonchchuwaassi gimbbissido Baabiloone katamaa gitaa gidennee?’ yaagiis. </div><div class='p'> <span class="verse" id="V31">31&#160;</span>“I haasayidi wurssennan de7ishin, saluwaappe hagaadan giya qaalai puttu giis; puttu giidi, ‘Kawuwaa Naabukadanaxooraa, ne bollan pirddettida pirddai hagaa: ne kawotettai neeppe ekettiis.  <span class="verse" id="V32">32&#160;</span>Neeni asaa giddoppe goodettada, bazzo do7aara daana; neeni booradan maataa maana. Ubbaappe Xoqqiya Xoossai asaa naatu kawotetta ubbaa haariyoogaanne kawotettaa i ba koyido uraassi immiyoogaa neeni erana gakkanaashin, laappun laittai ne bolli aadhdhana’ yaagiis. </div><div class='p'> <span class="verse" id="V33">33&#160;</span>“Naabukadanaxoora bolli giidobai sohuwaarakka polettiis. Asa giddoppe goodettidi, booradan maataa miis. A bollaikka saluwaappe wodhdhiya akkan ka77iis. A binnaanai ankkuwaa baalliyaadan, a xugunttaikka kafuwaa xugunttaadan dicciis. </div><div class='s'>Naabukadanaxoori Xoossaa Galatiis </div><div class='p'> <span class="verse" id="V34">34&#160;</span>“He laappun laittai wurido wode, taani Naabukadanaxoori xoqqu gaada saluwaa xeellaas; ta wozanai kahaikka simmiis. Simmin Ubbaappe Xoqqiya Xoossaa galataas; merinau de7iyaagaakka bonchchaasinne sabbaas. </div><div class='b'> &#160; </div><div class='q'>“A maatai merinaa maataa; </div><div class='q2'>a kawotettaikka yeletaappe yeletaa gakkanaashiina. </div><div class='q'> <span class="verse" id="V35">35&#160;</span>Sa7an de7iya asai ubbai </div><div class='q2'>ayyo aibanne gidenna. </div><div class='q'>Saluwan de7iya kiitanchchatu bollinne </div><div class='q2'>sa7an de7iya asaa bolli </div><div class='q2'>i ba dosaa oottees. </div><div class='q'>A kushiyaa teqqanau danddayiyaabi baawa, </div><div class='q2'>woikko a ‘Ai oottai?’ yaagidi </div><div class='q2'>oichchiyaabi baawa. </div><div class='p'> <span class="verse" id="V36">36&#160;</span>“Ta wozanai simmaanne, ta kawotettaa bonchchuwaa gishshau, ta anggainne ta puulai taayyo simmi aggiis. Kase tana zoriyaageetinne ta oosanchchati tana koyidosona. Taani ta kawotettan minnaas; kaseegaappekka aadhdhiya gitatettai taayyo gujettiis. </div><div class='p'> <span class="verse" id="V37">37&#160;</span>“Ha77i simmi taani Naabukadanaxoori saluwaa Kawuwaa galatais; a xoqqu xoqqu oottaisinne bonchchais. Aissi giikko, i oottiyoobai ubbai likke; a ogeti ubbaikka xillo; qassi otoruwan biyaageeta i kaushshanau danddayees” yaagidi xaafiis. </div><ul class='tnav'>
<li><a href='index.htm'>Daaneela</a></li>
<li><a href='DAN03.htm'>&lt;</a></li>
<li><a href='DAN.htm'>4</a></li>
<li><a href='DAN05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
