<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Daannatu Maxaafaa 17</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Daannatu Maxaafaa</a></li>
<li><a href='JDG16.htm'>&lt;</a></li>
<li><a href='JDG.htm'>17</a></li>
<li><a href='JDG18.htm'>&gt;</a></li>
</ul>
<div class="main">
 
<div class='chapterlabel' id="V0"> 17</div><div class='s'>Miika Eeqa Misileta </div><div class='p'> <span class="verse" id="V1">1&#160;</span>Efireema gezziyan Miika giyo issi bitanee de7ees.  <span class="verse" id="V2">2&#160;</span>Issi gallassi Miiki ba aayyiyo, “Neeppe issi asi issi sha7anne issi xeetu xaqara biraa wuuqqido wode, neeni he wuuqqida bitaniyaa qanggishin taani siyaas. Be7a, he miishshai ta achchan de7ees; taani ekkaas” yaagiis. </div><div class='p'>Yaagin a aayyiyaa, “Ta na7au, nena GODAI anjjo” yaagaasu.  <span class="verse" id="V3">3&#160;</span>Yaagin na7ai issi sha7anne issi xeetu xaqara biraa ba aayeessi zaariis; zaarin a aayyiyaa, “Qanggettai ta na7aa gakkennaadan, taani ha miishshaa ta GODAAYYO dummayana. Yaatobare biraa seerissidi, mittaappe masettidi giigida eeqaa misiliyaa an sheeshshanau go7ettana. Hegaa gishshau, biraa taani neessi zaarana” yaagaasu. </div><div class='p'> <span class="verse" id="V4">4&#160;</span>Na7ai ba aayeessi miishshaa zaarin, a aayyiyaa he xaqara biraappe naa77u xeetaa ekkada, mittaa massidi biran sheeshshi sheeshshidi eeqa misiliyaa medhdhiya issi hiillaassi immaasu; immin i oottido misilee Miika son de7iis. </div><div class='p'> <span class="verse" id="V5">5&#160;</span>He Miikassi eeqau goinniyo keettai de7ees. I eefuudiyaanne so giddo eeqaa misileta giigissidi, he keettan ba naatuppe issuwaa qeese oottidi sunttiis.  <span class="verse" id="V6">6&#160;</span>He wode Israa7eela biittan kawoi baawa; asi ubbi bau likke milatidabaa coo oottiis. </div><div class='p'> <span class="verse" id="V7">7&#160;</span>He wode Yihudaa biittan Beetaliheeme kataman issi wodallai de7ees; i Leewa zare.  <span class="verse" id="V8">8&#160;</span>Ha bitanee baayyo de7iyo soho koyanau Beetaliheeme katamaappe denddidi biis; biidi Efireema gezziyan de7iya Miika soo gakkiis.  <span class="verse" id="V9">9&#160;</span>Gakkin Miiki, “Auppe yaadii?” yaagiis. </div><div class='p'>Yaagin bitanee, “Taani Yihudaa biittan Beetaliheeme katamaappe yaas; taani Leewa zaree. Ha77i taayyo de7iyo soho koyaidda de7ais” yaagidi au zaariis. </div><div class='p'> <span class="verse" id="V10">10&#160;</span>Yaagin Miiki a, “Tanaara de7a; taayyo aawanne qeese gida. Taani neeyyo laittan laittan tammu xaqara biraa, kumetta maayuwaanne miyoobaa immana” yaagiis.  <span class="verse" id="V11">11&#160;</span>Yaagin Leewa wodallai Miikaara issippe de7anau maayettiis; maayettidi Miikayyo yelido na7adan haniis.  <span class="verse" id="V12">12&#160;</span>Miiki a ba qeese oottidi sunttin, a son de7iis.  <span class="verse" id="V13">13&#160;</span>Miiki, “Issi Leewee taayyo qeese gidido gishshau, GODAI taayyo ubbabaa loittanaagaa erais” yaagiis. </div><ul class='tnav'>
<li><a href='index.htm'>Daannatu Maxaafaa</a></li>
<li><a href='JDG16.htm'>&lt;</a></li>
<li><a href='JDG.htm'>17</a></li>
<li><a href='JDG18.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
