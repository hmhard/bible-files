<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Maatiyoosa 12</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Maatiyoosa</a></li>
<li><a href='MAT11.htm'>&lt;</a></li>
<li><a href='MAT.htm'>12</a></li>
<li><a href='MAT13.htm'>&gt;</a></li>
</ul>
<div class="main">
 
<div class='chapterlabel' id="V0"> 12</div><div class='s'>Sambbataabaa Oichchido Oishata </div><div class='r'>(Marqqoosa 2:23-28; Luqaasa 6:1-5) </div><div class='p'> <span class="verse" id="V1">1&#160;</span>Yesuusi he wode Sambbata gallassi, tiya bangga giddoora aadhdhees. Aadhdhishin i erissiyo ashkkarati namisettidi, tiya banggaa duuttidi, muussaa doommidosona.  <span class="verse" id="V2">2&#160;</span>SHin Parisaaweti hegaa be7idi Yesuusa, “Be7a, ne erissiyo ashkkarati Sambbata gallassi oottanau higge gidennabaa oottoosona” yaagidosona. </div><div class='p'> <span class="verse" id="V3">3&#160;</span>SHin Yesuusi etassi hagaadan yaagiis; “Daawitinne aara de7iyaageeti namisettido wode, Daawiti oottidobaa nabbabibeekketii?  <span class="verse" id="V4">4&#160;</span>Daawiti Xoossaa keettaa gelidi, qeesetu xalaalai maanaappe attin, inne aara de7iyaageeti maanau higge gidennaagaa Xoossaassi yarshshido oittaa miidi, banaara de7iyaageetussikka immiis.  <span class="verse" id="V5">5&#160;</span>Woi Sambbata ubban Beeta Maqidasiyan de7iya qeeseti Sambbataa higgiyaa mooriyoogaa, qassi menttidi eti borettennaagaa Muuse higgiyan nabbabibeekketii?  <span class="verse" id="V6">6&#160;</span>SHin taani intteyyo odais; Beeta Maqidasiyaappe aadhdhiyaagee hagan de7ees.  <span class="verse" id="V7">7&#160;</span>Xoossaa maxaafai, ‘Taani maarotettaa koyaisippe attin, yarshshuwaa koyikke’ giyoogee woigiyoogaakko intte eriyaakko, nagari bainna asa bolli pirddekketa.  <span class="verse" id="V8">8&#160;</span>Aissi giikko, taani, Asa Na7ai, Sambbataa Godaa” yaagiis. </div><div class='s'>Kushee Silido Bitanee Paxiis </div><div class='r'>(Marqqoosa 3:1-6; Luqaasa 6:6-11) </div><div class='p'> <span class="verse" id="V9">9&#160;</span>Yesuusi hegaappe denddidi, Aihuda woosa keettaa biis.  <span class="verse" id="V10">10&#160;</span>Hegan kushee gunddido issi bitanee de7ees; Yesuusa mootana koyiya asati, “Sambbatan, pattiyoogee higgee?” yaagidi a oichchidosona. </div><div class='p'> <span class="verse" id="V11">11&#160;</span>Oichchin Yesuusi eta, “Intte giddon issi dorssi de7iyo urai, he dorssai Sambbata gallassi aafuwan kunddikko, oiqqidi kessennai oonee?  <span class="verse" id="V12">12&#160;</span>Yaatin, asi dorssappe waani keehi darennee! Hegaa gishshau, Sambbata gallassi lo77obaa oottiyoogee higge” yaagiis.  <span class="verse" id="V13">13&#160;</span>Hegaappe guyyiyan bitaniyaa, “Ne kushiyaa piddi ootta” yaagin bitanee piddi oottin, a kushee hinkko kushiyaadankka paxi aggiis.  <span class="verse" id="V14">14&#160;</span>SHin Parisaaweti kare kiyidi, Yesuusa waati woranaakko maqettidosona. </div><div class='s'>Xoossai Doorido Ashkkaraa </div><div class='p'> <span class="verse" id="V15">15&#160;</span>SHin Yesuusi eta zoretaa eridi, he sohuwaappe aggidi biishin, daro asai a kaalliis; harggida ubbaa pattiis.  <span class="verse" id="V16">16-17&#160;</span>Xoossai hananabaa yootiya Isiyaasa baggaara giidoogee polettana mala, Yesuusi asatuyyo, “Tabaa hara asassi yootoppite” yaagiis.  <span class="verse" id="V18">18&#160;</span>Xoossai Isiyaasa baggaara hagaadan yaagiis; </div><div class='q'>“Taani doorido ta ashkkarai, </div><div class='q2'>taani siiqiyo, tana ufaissiyaagee hageeho. </div><div class='q'>Taani ta Ayyaanaa </div><div class='q2'>a bolli wottana. </div><div class='q'>I suure pirddaa Aihuda gidenna asa ubbau yootana. </div><div class='q'> <span class="verse" id="V19">19&#160;</span>I palamettenna; woi wocamenna. </div><div class='q'>Ba qaalaakka ogiyan sissenna. </div><div class='q'> <span class="verse" id="V20">20&#160;</span>Suure pirddaa i </div><div class='q'>xoonissana gakkanaassi, </div><div class='q2'>dinccettida shombboquwaa menttenna; </div><div class='q'>qassi cuwattiya muqaaddaakka i toissenna. </div><div class='q'> <span class="verse" id="V21">21&#160;</span>Aihuda gidenna asai ubbai </div><div class='q2'>an ammanana” </div><div class='m'>yaagiis. </div><div class='s'>Yesuusabaanne Bi7eeli-Zeebulabaa </div><div class='r'>(Marqqoosa 3:20-30; Luqaasa 11:14-23) </div><div class='p'> <span class="verse" id="V22">22&#160;</span>Hegaappe guyyiyan, amarida asati xalahee oiqqin duudida issi qooqe bitaniyaa Yesuusakko ehiidosona; Yesuusi he duude bitaniyaa pattidi, haasayissiisinne a aifiyaakka xeelissiisi.  <span class="verse" id="V23">23&#160;</span>Asai ubbai garamettidi, “Laa hagee Daawita na7a gidanddeeshsha?” yaagiis. </div><div class='p'> <span class="verse" id="V24">24&#160;</span>SHin Parisaaweti hegaa siyidi, “Ha bitanee xalahetu halaqai Bi7eeli-Zeebuli baayyo wolqqaa immin, xalaheta kessees” yaagidosona. </div><div class='p'> <span class="verse" id="V25">25&#160;</span>SHin Yesuusi eta qofaa eridi, eta hagaadan yaagiis; “Ba giddon shaakettiya kawotetta ubbai xayana; qassi ba giddon shaakettiya katamai woi keetta asaikka eqqenna.  <span class="verse" id="V26">26&#160;</span>Qassi Seexaanai Seexaanaa kessiyaabaa gidikko, ba giddon shaakettiis; yaatin, a kawotettai waanidi eqqanee?  <span class="verse" id="V27">27&#160;</span>Tau Bi7eeli-Zeebuli wolqqaa immin, taani xalaheta kessiyaabaa gidikko, intte asau wolqqaa ooni immin xalaheta kessanee? Hegaa gishshau, eti intte bolli pirddana.  <span class="verse" id="V28">28&#160;</span>SHin Xoossaa Geeshsha Ayyaanai tau wolqqaa immin, taani xalaheta kessiyaabaa gidikko, simmi Xoossaa kawotettai inttekko yiichchiis. </div><div class='p'> <span class="verse" id="V29">29&#160;</span>“Woi asi kasetidi, wolqqaama asa qachchennan de7iiddi, a keettaa gelidi, a miishshaa bonqqanau waanidi danddayii? Qachchidoogaappe guyyiyan, a keettaa bonqqana danddayees. </div><div class='p'> <span class="verse" id="V30">30&#160;</span>“Ta bagga gidenna urai tabaa ixxees; qassi tanaara issippe shiishshennaagee laalees.  <span class="verse" id="V31">31&#160;</span>Hegaa gishshau, taani intteyyo odais; Xoossai asayyo ai nagara gidinkka, qassi ai cashsha gidinkka atto gaana; shin Geeshsha Ayyaanaa cayidaagaayyo atto geenna.  <span class="verse" id="V32">32&#160;</span>Ta bolli, Asa Na7aa bolli, iitabaa haasayiya o nagaraanne Xoossai atto gaana; shin Geeshsha Ayyaanaa bolli iitabaa haasayiya o nagaraanne sa7an gidin, saluwan gidin, Xoossai atto geenna. </div><div class='s'>Lo77o Mittai Ba Aifiyan Erettees </div><div class='r'>(Luqaasa 6:43-45) </div><div class='p'> <span class="verse" id="V33">33&#160;</span>“Lo77o aifiyaa demmanau lo77o mittaa dichchana bessees; iita mittaa intte dichchikko, iita aifiyaa demmana; aissi giikko, mittai erettiyoi ba aifiyo aifiyaana.  <span class="verse" id="V34">34&#160;</span>SHooshshatoo, intte iita gidiiddi, waatidi lo77obaa haasayanau danddayeetii? Aissi giikko, doonai wozana giddon kumidabaa haasayees.  <span class="verse" id="V35">35&#160;</span>Lo77o asi ba lo77o minjjaappe lo77obaa kessees; qassi iita asi ba iita minjjaappe iitabaa kessees.  <span class="verse" id="V36">36&#160;</span>Taani intteyyo odais; asi ba haasayido pattenna haasaya ubbau pirddaa gallassi zaaro immana.  <span class="verse" id="V37">37&#160;</span>Aissi giikko, ne haasayai nena xillissana; woi ne haasayai ne bolli pirddana” yaagiis. </div><div class='s'>Malaata Oottin Be7anau SHiiqida Oishaa </div><div class='r'>(Marqqoosa 8:11-12; Luqaasa 11:29-32) </div><div class='p'> <span class="verse" id="V38">38&#160;</span>Hegaappe guyyiyan, higgiyaa tamaarissiya issi issi asatinne Parisaaweti zaaridi Yesuusa, “Tamaarissiyaagoo, neeni malaata oottishin, nuuni be7anau koyoos” yaagidosona. </div><div class='p'> <span class="verse" id="V39">39&#160;</span>SHin i zaaridi, etayyo hagaadan yaagiis; “Ha wodiyaa asai iitai, Xoossau ammanettennaagee, malaata koyees; hananabaa yootiya Yoonaasa malaataappe attin, hara malaati au imettenna.  <span class="verse" id="V40">40&#160;</span>Yoonaasi gita moliyaa uluwan heezzu gallassaanne heezzu qammaa de7idoogaadan, taani, Asa Na7aikka, biitta giddon heezzu gallassaanne heezzu qammaa de7ana.  <span class="verse" id="V41">41&#160;</span>Nanawe asai Yoonaasi yootidoogan bantta nagaraappe simmido gishshau, pirddaa gallassi denddidi, inttena mootana; be7ite, Yoonaasappe aadhdhiyaagee hagan de7ees.  <span class="verse" id="V42">42&#160;</span>Tohossa bagga biittaa kawiyaa Solomona aadhdhida eratettaa siyanau sa7aa gaxaappe yiido gishshau, pirddaa gallassi denddada, inttena mootana; be7ite, Solomonappekka aadhdhiyaagee hagan de7ees. </div><div class='s'>Tuna Ayyaanai Asaa Bolli Simmidi Geliyoogaa </div><div class='r'>(Luqaasa 11:24-26) </div><div class='p'> <span class="verse" id="V43">43&#160;</span>“Tuna ayyaanai asaappe kiyido wode, baayyo shemppiyoosaa koyiiddi, haatti bainnasaara aadhdhees; shin demmenna.  <span class="verse" id="V44">44&#160;</span>He wode, ‘Taani aggada yiido ta keettaa simmana’ yaagees; simmidi yiyo wode, keettai mela de7iyaagaanne pitetti geeyidi, giigi uttidaagaa demmees.  <span class="verse" id="V45">45&#160;</span>Hegaappe guyyiyan, biidi baappe iitiya laappun hara ayyaanata ehees; he ayyaanati gelidi, hegan de7oosona. He bitaniyaa de7oi kaseegaappe guyyeegee keehi iitees. Ha wodiyaa iita asaukka qassi hegaadan hanana” yaagiis. </div><div class='s'>Yesuusa Aayyiyoonne A Ishantta </div><div class='r'>(Marqqoosa 3:31-35; Luqaasa 8:19-21) </div><div class='p'> <span class="verse" id="V46">46&#160;</span>Yesuusi daro asaayyo haasayishin, a aayyiyaanne a ishantti aara haasayanau koyidi, karen eqqidosona.  <span class="verse" id="V47">47&#160;</span>Issoi a, “Ne aayyiyaanne ne ishantti nenaara haasayanau koyidi, karen eqqidosona” yaagiis. </div><div class='p'> <span class="verse" id="V48">48&#160;</span>SHin Yesuusi zaaridi, “Ta aayyiyaa oonee? Ta ishantti oonee?” yaagiis.  <span class="verse" id="V49">49&#160;</span>Ba kushiyan ba erissiyo ashkkaratukko malaatidi, “Be7ite, ta aayyiyaanne ta ishantti hageetihona.  <span class="verse" id="V50">50&#160;</span>Aissi giikko, saluwan de7iya ta Aawai koyiyoobaa oottiya ubbai, ta isha ta michchonne ta aayo” yaagiis. </div><ul class='tnav'>
<li><a href='index.htm'>Maatiyoosa</a></li>
<li><a href='MAT11.htm'>&lt;</a></li>
<li><a href='MAT.htm'>12</a></li>
<li><a href='MAT13.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
