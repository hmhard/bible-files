<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Luqaasa 18</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luqaasa</a></li>
<li><a href='LUK17.htm'>&lt;</a></li>
<li><a href='LUK.htm'>18</a></li>
<li><a href='LUK19.htm'>&gt;</a></li>
</ul>
<div class="main">
 
<div class='chapterlabel' id="V0"> 18</div><div class='s'>Hiyyeesa Am77iyoonne Makkalanchcha Daannaa </div><div class='p'> <span class="verse" id="V1">1&#160;</span>Erissiyo ashkkarati ubba gallassi salettennan woossana mala, Yesuusi etassi leemisuwaa odiiddi,  <span class="verse" id="V2">2&#160;</span>“Issi kataman Xoossaassi yayyenna qassi asassikka yeellatenna issi daannai de7ees.  <span class="verse" id="V3">3&#160;</span>He kataman issi am77e maccaasiyaa de7iyaara he daannaakko ya yaada, ‘Taaninne ta baarigaarai mootettiyo yohuwaa taassi pirdda’ yaagausu. </div><div class='p'> <span class="verse" id="V4">4&#160;</span>“Daannai daro wodiyaasappe iyyo pirddennan ixxiis; shin ba wozanan qoppiiddi, ‘Taani Xoossaassi yayyennan woi asassi yeellatennan ixxikkonne,  <span class="verse" id="V5">5&#160;</span>ha am77e maccaasiyaa tana waissiyo gishshau, qassi ubba wode ya yaada tana daafurssenna mala, iyyo pirddana’ giis” yaagiis. </div><div class='p'> <span class="verse" id="V6">6&#160;</span>Qassikka Godai, “He makkala daannai giidoogaa siyite.  <span class="verse" id="V7">7&#160;</span>Yaatin bana maaddana mala, gallassinne qammi baakko waassiya doorettida asaassi Xoossai pirddennee? I etassi eesuwan zaarennee?  <span class="verse" id="V8">8&#160;</span>Taani inttessi odiyoogee aibee giikko, i eesuwan etassi pirddana; shin Asa Na7ai yiyo wode, ha sa7an ammano demmanee?” yaagiis. </div><div class='s'>Otorettiya Parisaawiyaanne Bana Ziqqi Oottida Giiraa SHiishshiya Bitaniyaa </div><div class='p'> <span class="verse" id="V9">9&#160;</span>Banttana xillo giidi, hara asa ubbaa kariyaageetussi Yesuusi issi leemisuwaa odiiddi, hagaadan yaagiis;  <span class="verse" id="V10">10&#160;</span>“Naa77u asati Xoossaa woossanau Beeta Maqidasiyaa kiyidosona; etappe issoi Parisaawe, issoi giiraa shiishshiyaagaa.  <span class="verse" id="V11">11&#160;</span>Parisaawee eqqidi, ba wozana giddon woossiiddi, ‘Xoossau, taani hara asa ubbaadan, worddanchcha, uuzenne shaaramuxa woi ha giiraa shiishshiyaagaa mala gidenna gishshau, nena galatais.  <span class="verse" id="V12">12&#160;</span>Saaminttan saaminttan naa77utoo xoomais; taani demmiyo miishsha ubbaappe asirataa immais’ yaagiis. </div><div class='p'> <span class="verse" id="V13">13&#160;</span>“SHin giiraa shiishshiyaagee haahuwan eqqidi, harai atto saluwaa xeellanaukka dosibeenna. SHin, ‘Xoossau, taani nagaranchcha; tana maara’ yaagidi, ba tiraa bubbuxiis. </div><div class='p'> <span class="verse" id="V14">14&#160;</span>“Taani inttessi odiyoogee aibee giikko, hagee Parisaawiyaappe xillidi, ba soo biis. Aissi giikko, bana xoqqu oottiya urai kauyyana; shin bana kaushshiya urai xoqqu gaana” yaagiis. </div><div class='s'>Yesuusi Guutta Naata Anjjiis </div><div class='r'>(Maatiyoosa 19:13-15; Marqqoosa 10:13-16) </div><div class='p'> <span class="verse" id="V15">15&#160;</span>Yesuusi guutta naata bochchana mala, issi issi asai naata akko ehiis; shin erissiyo ashkkarati hegaa be7idi, he asaa hanqqettidosona.  <span class="verse" id="V16">16&#160;</span>Yesuusi guutta naata baakko xeesidi, “Guutta naati taakko yiyoogaa diggoppite; aissi giikko, Xoossaa kawotettai hageetu malaassa.  <span class="verse" id="V17">17&#160;</span>Taani intteyyo tumaa gais; Xoossaa kawotettaa guutta na7adan ekkenna urai ooninne he kawotettaa mulekka gelenna” yaagiis. </div><div class='s'>Dure Bitaniyaa Oishaa </div><div class='r'>(Maatiyoosa 19:16-30; Marqqoosa 10:17-31) </div><div class='p'> <span class="verse" id="V18">18&#160;</span>Yihudaa biittaa haariyaageetuppe issoi, “Lo77o tamaarissiyaagoo, taani merinaa de7uwaa laattanau ai oottoo?” yaagidi Yesuusa oichchiis. </div><div class='p'> <span class="verse" id="V19">19&#160;</span>Yesuusi zaaridi, “Tana aissi lo77o gai? Xoossaa xalaalaappe attin, hara lo77oi ooninne baawa;  <span class="verse" id="V20">20&#160;</span>Xoossaa azazuwaa, ‘SHaaramuxoppa; woroppa; wuuqqoppa; wordduwaa markkattoppa; ne aawaanne ne aayyiyo bonchcha’ yaagiyaagaa eraasa” yaagiis. </div><div class='p'> <span class="verse" id="V21">21&#160;</span>Bitanee, “Taani hegaa ubbaa naatettaasappe doommada ha77i gakkanaassikka naagais” yaagiis. </div><div class='p'> <span class="verse" id="V22">22&#160;</span>Yesuusi hegaa siyidi bitaniyaa, “Ha77ikka neeyyo issibai paccees; neeyyo de7iyaabaa ubbaa baizzada he miishshaa hiyyeesau gisha; neeni saluwan duretana; yaatada yaada tana kaalla” yaagiis.  <span class="verse" id="V23">23&#160;</span>SHin bitanee hegaa siyido wode, i daro dure gidiyo gishshau qarettiis. </div><div class='p'> <span class="verse" id="V24">24&#160;</span>Bitanee daro qarettidoogaa Yesuusi be7idi, “Dure asi Xoossaa kawotettaa gelanaagee waani metanddeeshsha!  <span class="verse" id="V25">25&#160;</span>Dure asi Xoossaa kawotettaa gelanaagaappe gaameelai marppiyaa xoo7iyaara aadhdhanaagee matattees” yaagiis. </div><div class='p'> <span class="verse" id="V26">26&#160;</span>Hegaa siyidaageeti, “Yaatin attanau danddayiyai oonee?” yaagidosona. </div><div class='p'> <span class="verse" id="V27">27&#160;</span>SHin Yesuusi zaaridi, “Asau danddayettennabai Xoossau danddayettees” yaagiis. </div><div class='p'> <span class="verse" id="V28">28&#160;</span>PHeexiroosi Yesuusa, “Be7a; nuuni nuussi de7iya ubbabaa aggi bayidi, nena kaallida” yaagiis. </div><div class='p'> <span class="verse" id="V29">29-30&#160;</span>Yesuusi, “Taani inttessi tumaa gais; Xoossaa kawotettaa gishshau giiddi, keettaa woi aawaanne aayyiyo, woi ishantta, woi machchiyo, woi naata aggida asi ooninne ha77i baassi de7iyaagaappe daruwaa ekkana; qassi sinttappe yaana wodiyankka merinaa de7uwaa ekkana” yaagiis. </div><div class='s'>Yesuusi Ba Haiquwaabaa Heezzanttuwaa Yootiis </div><div class='r'>(Maatiyoosa 20:17-19; Marqqoosa 10:32-34) </div><div class='p'> <span class="verse" id="V31">31&#160;</span>Yesuusi tammanne naa77u erissiyo ashkkarata banaara efiiddi eta, “Nuuni ha77i Yerusalaame kiyeettees; hananabaa yootiyaageeti xaafido tabai, Asa Na7aabai, ubbai polettana.  <span class="verse" id="V32">32&#160;</span>Aissi giikko, eti tana Aihuda gidenna asaassi aattidi immana; ta bolli qilliiccana; cuchchana; qassi tana waissana;  <span class="verse" id="V33">33&#160;</span>eti tana lissuwan garafananne worana; shin taani heezzantto gallassi haiquwaappe denddana” yaagiis. </div><div class='p'> <span class="verse" id="V34">34&#160;</span>SHin erissiyo ashkkaratussi i yootidobaappe aibinne gelibeenna; i yootidobai etappe geemmin, eranau danddayibookkona. </div><div class='s'>Yesuusi Yarkkon Issi Qooqiyaa Pattiis </div><div class='r'>(Maatiyoosa 20:29-34; Marqqoosa 10:46-52) </div><div class='p'> <span class="verse" id="V35">35&#160;</span>Yesuusi Yarkko gakkana matidaashin, issi qooqe bitanee woossiiddi, ogiyaa doonan uttiis.  <span class="verse" id="V36">36&#160;</span>Uttidaagee daro asai aadhdhiyoogaa siyidi, “Hegee aibee?” yaagidi oichchiis.  <span class="verse" id="V37">37&#160;</span>Asai, “Naazireeta Yesuusi aadhdhees” yaagidi ayyo yootiis. </div><div class='p'> <span class="verse" id="V38">38&#160;</span>Yootin ba qaalaa xoqqu oottidi, “Daawita na7au, Yesuusaa, tana maararkkii!” yaagiis. </div><div class='p'> <span class="verse" id="V39">39&#160;</span>Sinttan de7iyaageeti a, “Haizza!” giidi hanqqettidosona; shin i ba qaalaa kaseegaappekka keehi xoqqu oottidi, “Daawita na7au, tana maararkkii!” yaagiis. </div><div class='p'> <span class="verse" id="V40">40-41&#160;</span>Yesuusi eqqidi, he qooqe bitaniyaa baakko ehaana mala azaziis. Qooqee akko yiidi gakkana matishin, “Taani neeyyo ai oottanau koyai?” yaagidi a oichchiis. </div><div class='p'>Oichchin qooqee, “Ta Godau, taani xeellanaagaa koyais” yaagiis. </div><div class='p'> <span class="verse" id="V42">42&#160;</span>Yaagin Yesuusi a, “Xeella; nena ne ammanoi pattiis” yaagiis.  <span class="verse" id="V43">43&#160;</span>Sohuwaarakka a aifee xeelli aggin, Xoossaa galatiiddi, Yesuusa kaalli bayiis. </div><div class='p'>Asa ubbai hegaa be7idi, Xoossaa galatiis. </div><ul class='tnav'>
<li><a href='index.htm'>Luqaasa</a></li>
<li><a href='LUK17.htm'>&lt;</a></li>
<li><a href='LUK.htm'>18</a></li>
<li><a href='LUK19.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
