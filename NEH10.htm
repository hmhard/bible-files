<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Nahimiyaa Maxaafaa 10</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Nahimiyaa Maxaafaa</a></li>
<li><a href='NEH09.htm'>&lt;</a></li>
<li><a href='NEH.htm'>10</a></li>
<li><a href='NEH11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='p'> <span class="verse" id="V1">1&#160;</span>Hagaappe kaalliya asati he maatafai wodhdhido woraqataa bollan paramidosona. Hegeetikka Hakaaliyaa na7aa biittaa haariya Nahimiyaa; qeesetuppe: Sedeqiyaasa,  <span class="verse" id="V2">2&#160;</span>Saraaya, Azaariyaa, Ermmaasa,  <span class="verse" id="V3">3&#160;</span>Paashihuura, Amaariyaa, Malkkiyaa,  <span class="verse" id="V4">4&#160;</span>Haxxuusha, SHabaaniyaa, Malluuka,  <span class="verse" id="V5">5&#160;</span>Hariima, Maremoota, Obaadiyaa,  <span class="verse" id="V6">6&#160;</span>Daaneela, Ginnetoona, Baaruka,  <span class="verse" id="V7">7&#160;</span>Mashulaama, Abiiya, Miyamiina,  <span class="verse" id="V8">8&#160;</span>Ma7aaziyaa, Bilggaayanne SHamaa7iyaa. </div><div class='p'> <span class="verse" id="V9">9&#160;</span>Leewatuppe: Azaaniyaa na7aa Yaasa, Henadaada yara gidiya Biinuya, Qaadimi7eelanne  <span class="verse" id="V10">10&#160;</span>eta ishantta SHabaaniyaa, Hodiyaa, Qaliixa, Palaaya, Hanaana,  <span class="verse" id="V11">11&#160;</span>Miika, Rahooba, Hashaabiyaa,  <span class="verse" id="V12">12&#160;</span>Zakkuura, SHerebiyaa, SHabaaniyaa,  <span class="verse" id="V13">13&#160;</span>Hodiyaa, Baananne Baniina. </div><div class='p'> <span class="verse" id="V14">14&#160;</span>Qassi asaa kaalettiyaageetuppe: Par77oosha, Paahati-Moo7aaba, Elaama, Zatta, Baana,  <span class="verse" id="V15">15&#160;</span>Buuna, Azggaada, Bebaaya,  <span class="verse" id="V16">16&#160;</span>Adooniyaa, Bigiwaaya, Adiina,  <span class="verse" id="V17">17&#160;</span>Axeera, Hizqqiyaasa, Azuura,  <span class="verse" id="V18">18&#160;</span>Hodiyaa, Hashuuma, Bexaaya,  <span class="verse" id="V19">19&#160;</span>Hariifa, Anatoota, Nebaaya,  <span class="verse" id="V20">20&#160;</span>Maagippi7aasha, Mashulaama, Heziira,  <span class="verse" id="V21">21&#160;</span>Mashezaabeela, Xaadooqa, Yadduu7a,  <span class="verse" id="V22">22&#160;</span>Palaaxiyaa, Hanaana, Anaaya,  <span class="verse" id="V23">23&#160;</span>Hoshee7a, Hanaaniyaa, Hashshuuba,  <span class="verse" id="V24">24&#160;</span>Halloheesha, Piiliha, SHobeeqa,  <span class="verse" id="V25">25&#160;</span>Rehuuma, Hashaabina, Ma7iseeya,  <span class="verse" id="V26">26&#160;</span>Akiiya, Hanaana, Anaana,  <span class="verse" id="V27">27&#160;</span>Malluuka, Hariimanne Ba7aana. </div><div class='s'>Israa7eela Asai Maacettido Maachchaa </div><div class='p'> <span class="verse" id="V28">28&#160;</span>Qassi attida asaikka qeeseti, Leewati, penggiyaa naagiyaageeti, mazamuriyaa yexxiyaageeti, Beeta Maqidasiyaa ashkkaratinne Xoossaa higgiyaassi azazettanau Aihuda gidennaageetuppe banttana shaakkida ubbai, qassi eta machchoti, eta attuma naati, eta macca naatinne yohuwaa akeekanau asa gamma gakkida ubbai,  <span class="verse" id="V29">29&#160;</span>banttana kaalettiyaageetuura ha caaquwan maayettidosona. Hegeekka ba ashkkaraa Muuse baggaara Xoossai etayyo immido higgiyaadan baanau, GODAA bantta Xoossaa azazuwaa, pirddaanne wogaa naaganaassanne oottanaassa. Hegee xayikko, Xoossai yeddiyo qanggettai bantta bolli yaanaadan maayettidosona. </div><div class='p'> <span class="verse" id="V30">30&#160;</span>Eti hagaadan yaagidi maacidosona; “Nu macca naata Aihuda gidenna biittaa attuma naatussi immokko; qassi eta macca naatakka nu attuma naatussi machcho oottidi ekkokko. </div><div class='p'> <span class="verse" id="V31">31&#160;</span>“Aihuda gidenna biittaa asati kattaa gidin woi harabaa aibanne Sambbata gallassi woi hara baala gallassi baizzanau ehiikko, etappe shammokko. </div><div class='p'>“Laappuntta laittai gakkiyo wode wode, nu biittaa goyokko; nuuni tal77ido acuwaakka oichchokko. </div><div class='p'> <span class="verse" id="V32">32&#160;</span>“Beeta Maqidasiyaa oosuwaassi ichchashu giraame deexxiya biraa laittan laittan aggennan immana.  <span class="verse" id="V33">33&#160;</span>Hegee aibissee giikko, GODAA sinttan wottiyo oittaassa, hachchi hachchi yarshshiyo kattaa yarshshuwaassa, xuuggiyo yarshshuwaassi shukkiyo mehiyaassa, Sambbata gallassan, aginai xeeriyo wodenne laittan de7iya hara baalatun yarshshiyo yarshshuwaassanne hara geeshsha miishshatu ubbaassa; qassi Israa7eela asaa nagaraa atto giissanau yarshshiyo yarshshuwaassanne nu Xoossaa Beeta Maqidasiyaa oosuwaassi koshshiya ubbabaassa. </div><div class='p'> <span class="verse" id="V34">34&#160;</span>“Nuuni qeesetuyyo, Leewatuyyoonne hara asa ubbaayyo saamaa yeggida. Aissi giikko, higgiyan xaafettidoogaadan GODAASSI, nu Xoossaassi, yarshshiyoosan yarshshuwaa xuuggiyo mittaa nu Xoossaa Beeta Maqidasiyau o yarai ehaanau bessiyaakko eranaassa. </div><div class='p'> <span class="verse" id="V35">35&#160;</span>“Laittan laittan nu biittaa aifiyaappe koiro gakkiyaagaanne aifiyaa immiya dumma dumma mittatuppe nuuni koiro maxido aifiyaa ubbaa GODAA Beeta Maqidasiyaa aggennan ehiidi sheedhdhana. </div><div class='p'> <span class="verse" id="V36">36&#160;</span>“Higgiyan xaafettidoogaadan nuuni ubbaikka koiro yelettiya nu attuma naata nu Xoossaa Beeta Maqidasiyan oottiya qeesetukko ehiidi, Xoossaassi dummayana; qassi nu miizzati, nu dorssatinne nu deeshshati yeliyo koiro maraa ubbaakka yaa ehiidi, qeesetussi sheedhdhana. </div><div class='p'> <span class="verse" id="V37">37&#160;</span>“Nuuni nu biittan mokkida kattaa aifiyaappe koiruwaa, qassi nu mitta ubbaa aifiyaa, woiniyaanne zaitiyaa imota oottidi, nu Xoossaa Beeta Maqidasiyaa haa qeesetukko ehaana. Qassi Leewati nu katamatun de7iya biitta ubbaa aifiyaappe asirataa ekkiyaageeta gidiyo gishshau, nu biittai aifidobaappe ubbaappe asirataa etayyo immana.  <span class="verse" id="V38">38&#160;</span>Leewati asirataa shiishshiyo wode, Aaroona yara gidiya qeeseti etaara issippe de7anau bessees. Leewatikka asirataa shiishshoogaappe guyyiyan, asirataappe kessido asirataa nu Xoossaa Beeta Maqidasiyaa ehiidi, miishshaa wottiyo kifiliyan wottoosona.  <span class="verse" id="V39">39&#160;</span>Israa7eela asainne Leewati kattaa, woiniyaanne wogaraa zaitiyaa imotaa, Beeta Maqidasiyaa miishshatinne Beeta Maqidasiyan oottiya qeeseti, penggiyaa naagiyaageetinne mazamuriyaa yexxiyaageeti de7iyo kifileta ehoosona. </div><div class='p'>“Nuuni nu Xoossaa Beeta Maqidasiyaa oosuwaa mulekka shenehoo gookko” yaagidi caaqqidosona. </div><ul class='tnav'>
<li><a href='index.htm'>Nahimiyaa Maxaafaa</a></li>
<li><a href='NEH09.htm'>&lt;</a></li>
<li><a href='NEH.htm'>10</a></li>
<li><a href='NEH11.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
