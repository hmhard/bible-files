<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Hanidabaa Odiya Naa77antto Maxaafaa 4</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Hanidabaa Odiya Naa77antto Maxaafaa</a></li>
<li><a href='2CH03.htm'>&lt;</a></li>
<li><a href='2CH.htm'>4</a></li>
<li><a href='2CH05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Beeta Maqidasiyaa Miishshata </div><div class='r'>(Kawotu Maxaafaa Koiruwaa 7:23-51) </div><div class='p'> <span class="verse" id="V1">1&#160;</span>Hegaappe guyyiyan, Solomoni zananai laatamu wara, gomppai laatamu wara, geesai tammu wara gidiyo yarshshiyoosaa nahaasiyaa birataappe ootissiis. </div><div class='p'> <span class="verse" id="V2">2&#160;</span>Qassi nahaasiyaa birataa seerissidi, doonai ya gaxaappe ha gaxaa gakkanaashin tammu wara, geesai ichchashu waranne yuushoi hasttamu wara gidiyo Abba giyo sainiyaa merissiis.  <span class="verse" id="V3">3&#160;</span>Abba Sainiyaa doonan kare baggaara ziqqi giidi, aara oiqettidi merettida misileti de7oosona; he misileti naa77u maaran de7iya booratu misileta. </div><div class='p'> <span class="verse" id="V4">4&#160;</span>He Abba Sainee nahaasiyaa birataappe merettida tammanne naa77u booratu misiletu zokkuwan uttiis. Booratuppe heezzati huuphessa baggi, heezzati arggo baggi, heezzati tohossa baggi, heezzati qassi arshsho baggi simmidi xeelliyaabaa milatoosona. Abba Sainee eta bolli uttiis; etayyo guyye baggai giddokko simmi uttiis.  <span class="verse" id="V5">5&#160;</span>Abba Sainee issi takkaaro keena ordde; a doonai wanccaa doonaa mala; qassi ciishshai ciiyyidaagaakka milatees. He Abba Sainee usuppun tammu sha7u litiro gidiya haattaa oiqqiyaagaa. </div><div class='p'> <span class="verse" id="V6">6&#160;</span>Solomoni qassikka meecettiyo tammu kereta merissiis; merissidi ichchashata tohossa baggaara, qassi ichchashata huuphessa baggaara wottiis. Etan xuuggiyo yarshshuwaa ashoi meecettees; shin Abba Sainiyaa haattan qeeseti meecettoosona. </div><div class='p'> <span class="verse" id="V7">7&#160;</span>Hegaappe guyyiyan, Solomoni etau imettida halchchuwaadan xomppiyaa wottiyo ballata tammata worqqaappe ootissidi, ichchashata ushachcha baggaara, ichchashata haddirssa baggaara Beeta Maqidasiyaa giddon wottiis.  <span class="verse" id="V8">8&#160;</span>Qassikka i tammu xaraphpheezata oottidi, ichchashata ushachcha baggaara, ichchashata haddirssa baggaara Beeta Maqidasiyaa giddon wottiis. Qassi xeetu kuixaarotakka worqqaappe merissiis. </div><div class='p'> <span class="verse" id="V9">9&#160;</span>Solomoni qeesetuyyo giddo dabaabaanne kare bagga gita dabaabaa giigissiis; dabaabaayyo penggeta giigissidi, penggeta nahaasiyaa biratan sheeshshiis.  <span class="verse" id="V10">10&#160;</span>Abba Sainiyaa Beeta Maqidasiyaappe tohossa arshsho baggi wottiis. </div><div class='p'> <span class="verse" id="V11">11&#160;</span>Huraami kereta, akaafatanne kuixaarota medhdhiis; yaatidi Huraami Kawuwaa Solomonassi Xoossaa Beeta Maqidasiyan oosuwaa oottidi poliis.  <span class="verse" id="V12">12&#160;</span>I oottido oosotikka naa77u tuussata, tuussatu huuphiyan wottiyo saine mala naa77u gumbbota, tuussatu bollai de7iya naa77u gumbbota alleeqissiyo naa77u gite mala sanssalatata,  <span class="verse" id="V13">13&#160;</span>issi issi gumbbuwaa bolli naa77u maaran nahaasiyaappe merettida issi issi xeetu roomaane teeraa misileta, muleera oiddu xeetu roomaane teera misileta,  <span class="verse" id="V14">14&#160;</span>tammu gaareta, gaaretu bollan wodhdhiya, meecettiyo tammu kereta,  <span class="verse" id="V15">15&#160;</span>Abba Sainiyaanne appe garssan de7iya tammanne naa77u booratu misileta,  <span class="verse" id="V16">16&#160;</span>kereta, akaafata, qaphetanne hara miishshata ubbaa. </div><div class='p'>Huraami Kawuwaa Solomonayyo GODAA Beeta Maqidasiyaa oosuwaassi medhdhido ha miishshata ubbaa qucettida nahaasiyaappe medhdhiis.  <span class="verse" id="V17">17&#160;</span>Kawoi Solomoni Sukkotappenne Xareedappe gidduwan, Yorddaanoosa dembban de7iya nahaasiyaa birataa seerissiyo sohuwan hageeta ubbaa ootissiis.  <span class="verse" id="V18">18&#160;</span>Nahaasiyaa birataappe merettida ha miishshai ubbai keehi daro gidido gishshau, woisaa deexxiyaabaakko, likkee erettibeenna. </div><div class='p'> <span class="verse" id="V19">19&#160;</span>Qassikka Solomoni Xoossaa Beeta Maqidasiyan de7iya miishshata worqqaappe ubbaa merissiis. Hegeetinne worqqaappe oottido yarshshiyoosaa, GODAA sinttan wottiyo oittai uttiyo xaraphpheezaa,  <span class="verse" id="V20">20&#160;</span>etau wottido wogaadan Ubbaappe Aadhdhiya Geeshsha Sohuwaa sinttan poo7anaadan xomppiyaa wottiyo worqqa ballata, eta worqqa xomppeta,  <span class="verse" id="V21">21&#160;</span>geeshsha worqqaappe oottido ciishshaa misileta, xomppetanne qapheta,  <span class="verse" id="V22">22&#160;</span>xomppiyaa toissiyoobata, kuixaarota, ixaanaa cuwayiyoobatanne tamaa ekkiyo miishshata. Ha miishshati ubbai geeshsha worqqaappe oosettidosona. Beeta Maqidasiyaayyo kare bagga penggetanne Ubbaappe Aadhdhiya Geeshsha Sohuwaa geliyo penggeta worqqan sheeshshiis. </div><ul class='tnav'>
<li><a href='index.htm'>Hanidabaa Odiya Naa77antto Maxaafaa</a></li>
<li><a href='2CH03.htm'>&lt;</a></li>
<li><a href='2CH.htm'>4</a></li>
<li><a href='2CH05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
