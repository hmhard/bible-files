<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Hanidabaa Odiya Naa77antto Maxaafaa 11</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Hanidabaa Odiya Naa77antto Maxaafaa</a></li>
<li><a href='2CH10.htm'>&lt;</a></li>
<li><a href='2CH.htm'>11</a></li>
<li><a href='2CH12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='s'>SHamaa7ee Hananabaa Yootiis </div><div class='r'>(Kawotu Maxaafaa Koiruwaa 12:21-24) </div><div class='p'> <span class="verse" id="V1">1&#160;</span>Robi7aami Yerusalaame katamaa gakkido wode, Israa7eela biittaa asaara olettidi, kawotettaa baayyo zaarana mala, Yihudaa zariyaappenne Biniyaama zariyaappe doorettida issi xeetanne hosppun tammu sha7u olanchchata shiishshiis.  <span class="verse" id="V2">2&#160;</span>SHin GODAA qaalai Xoossaa asa gidiya SHamaa7iyaakko yiis; yiidi,  <span class="verse" id="V3">3&#160;</span>“Solomona na7aa Yihudaa Kawuwaa Robi7aamayyoonne Yihudaaninne Biniyaaman de7iya Israa7eela asaa ubbaayyo hagaadan yaaga;  <span class="verse" id="V4">4&#160;</span>‘GODAI inttena, “Intte ishanttuura, Israa7eelatuura olettanau booppite. Hagaa taani oottido gishshau, intte ubbaikka intte soo intte soo simmite” yaagees’ yaagada yoota” yaagiis. Yaagin eti GODAA qaalaa siyidi, Iyorbbaama olanau biyoogaa aggidi simmidosona. </div><div class='s'>Robi7aami Qatota Gimbbiis </div><div class='p'> <span class="verse" id="V5">5&#160;</span>Robi7aami Yerusalaamen uttidi, hagaappe kaallidi xaafettida Yihudaanne Biniyaama katamatussi qatota gimbbiis.  <span class="verse" id="V6">6&#160;</span>He katamatikka Beetaliheeme, Exaama, Taqo7a,  <span class="verse" id="V7">7&#160;</span>Beetixuura, Sooko, Adulaama,  <span class="verse" id="V8">8&#160;</span>Gaate, Mareesha, Ziifa,  <span class="verse" id="V9">9&#160;</span>Adoraima, Laakisha, Azeeqa,  <span class="verse" id="V10">10&#160;</span>Xor77a, Ayyaaloonanne Kebroona.  <span class="verse" id="V11">11&#160;</span>Robi7aami katamatu qatuwaa minttidi, halaqata etan wottiis; qassi qumaa, zaitiyaanne woine eessaa etan wottiis.  <span class="verse" id="V12">12&#160;</span>He gimbbettida katamatu ubban gonddalletanne toorata wottiis; yaatidi eta keehippe minttiis. Hegaadan oottidi, Yihudaanne Biniyaama biittata haariiddi de7iis. </div><div class='s'>Qeesetinne Leewati Ubbai Yihudaa Yiidosona </div><div class='p'> <span class="verse" id="V13">13&#160;</span>Israa7eela ubban de7iya qeesetinne Leewati ubbai bantta de7iyoosaappe Robi7aamakko yiidosona.  <span class="verse" id="V14">14&#160;</span>Leewati bantta hentta gadiyaanne bantta sohuwaa aggidi, Yihudaanne Yerusalaame yiidosona. Aissi giikko, eti qeese gididi GODAAYYO oottennaadan, Iyorbbaaminne a naati diggidosona.  <span class="verse" id="V15">15&#160;</span>Iyorbbaami goinniyo xoqqa sohotun hara qeeseta sunttiis; sunttin eti xalahetussinne i medhdhido maratu misiletussi qeese gididi oottidosona.  <span class="verse" id="V16">16&#160;</span>Leewati yiidoogaappe guyyiyan, Israa7eela zaretu ubbaappe GODAAYYO, Israa7eela Xoossaayyo bantta wozanappe goinnanau koyiyaageeti GODAAYYO, bantta aawatu Xoossaayyo yarshshuwaa yarshshanau eta geeduwaa kaallidi, Yerusalaame yiidosona.  <span class="verse" id="V17">17&#160;</span>Eta yuussai Yihudaa kawotettaa minttiis; eti heezzu laitta kumettaa Solomona na7aa Robi7aama maaddidosona. Eti Kawuwaa Daawita ogiyaanne Kawuwaa Solomona ogiyaa kaallidi, heezzu laittaa saro de7idosona. </div><div class='s'>Robi7aama So Asaa </div><div class='p'> <span class="verse" id="V18">18&#160;</span>Robi7aami Mahilaato giyo maccaasiyo ekkiis. Mahilaati aawai Daawita na7aa Yaarimoota; i aayyiyaa Isseya na7aa Eli7aaba na7iyo Abihailo.  <span class="verse" id="V19">19&#160;</span>Mahilaata Robi7aamayyo Yi7uusha, SHamaariyaanne Zahaama geetettiya attuma naata yelaasu.  <span class="verse" id="V20">20&#160;</span>Hegaappe guyyiyan, Abeselooma na7ee na7iyo Maa7iko ekkiis; Maa7ika Robi7aamayyo Abiiya, Attaaya, Ziizanne SHalomiita yelaasu.  <span class="verse" id="V21">21&#160;</span>Robi7aami ba maccaasatuppenne ba baakkotu ubbaappe Abeselooma na7ee na7iyo Maa7iko aaro siiqees. Ayyo tammanne hosppun maccaasatinne usuppun tammu baakkoti de7oosona. I laatamanne hosppun attuma naatanne usuppun tammu macca naata yeliis.  <span class="verse" id="V22">22&#160;</span>Robi7aami Maa7iki na7aa Abiiya baappe guyyiyan kawoyanau qoppido gishshau, a ishanttu bolli halaqa oottidi sunttiis.  <span class="verse" id="V23">23&#160;</span>Robi7aami cinccidi, ba attuma naata Yihudaanne Biniyaama biittatu ubban de7iya gimbbettida katamatu ubban shaakki shaakki wottiis; wottidi etayyo daro kattaa immiis. Qassi etayyo cora maccaasaa immiis. </div><ul class='tnav'>
<li><a href='index.htm'>Hanidabaa Odiya Naa77antto Maxaafaa</a></li>
<li><a href='2CH10.htm'>&lt;</a></li>
<li><a href='2CH.htm'>11</a></li>
<li><a href='2CH12.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
