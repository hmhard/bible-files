<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Kessaabaa 6</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Kessaabaa</a></li>
<li><a href='EXO05.htm'>&lt;</a></li>
<li><a href='EXO.htm'>6</a></li>
<li><a href='EXO07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='p'> <span class="verse" id="V1">1&#160;</span>Hegaappe guyyiyan GODAI Muusa, “Taani Gibxxe kawuwaa oottanabaa neeni ha77i be7ana; ta wolqqaama kushiyaa gaasuwan i eta yeddana; ta wolqqaama kushiyaa gaasuwan i eta ba biittaappe laaggidi kessana” yaagiis. </div><div class='s'>Muuse Xeesettaabaa </div><div class='p'> <span class="verse" id="V2">2&#160;</span>Xoossai qassikka Muusa, “Taani GODAA;  <span class="verse" id="V3">3&#160;</span>taani Abrahaamayyo, Yisaaqayyoonne Yaaqoobayyo Ubbaa Danddayiya Xoossaa gidada qonccaas; shin taani, ‘GODAA’ giyo ta sunttan, tanatettaa eta erissabeikke.  <span class="verse" id="V4">4&#160;</span>Qassi taani etayyo eti bete gididi de7ido Kanaane biittaa immanau ta maachchaa etaara maacettaas.  <span class="verse" id="V5">5&#160;</span>Qassikka Gibxxe asati ailleyiyo Israa7eelatu ooliyaa taani siyada, ta maachchaa hassayaas. </div><div class='p'> <span class="verse" id="V6">6&#160;</span>“Hegaa gishshau, neeni Israa7eelata, ‘Taani GODAA; taani inttena Gibxxetu naaquwaappe kessana; taani inttena eta ailletettaappekka goqa kessana; qassi taani inttena ta gita wolqqaaninne hanttaara pirddan wozana.  <span class="verse" id="V7">7&#160;</span>Taani inttena ta huuphe asadan ekkananne taani intte Xoossaa gidana. He wode intte taani GODAA intte Xoossaa inttena Gibxxetu ailletettaappe kessidaagaa gidiyoogaa erana.  <span class="verse" id="V8">8&#160;</span>Qassi taani inttena Abrahaamayyo, Yisaaqayyoonne Yaaqoobayyo immanau ta kushiyaa denttada caaqqido biittau ehaana; he biittaa taani intteyyo intte gade oottada immana; taani GODAA’ yaaga” yaagiis. </div><div class='p'> <span class="verse" id="V9">9&#160;</span>Muusee hagaa Israa7eelatuyyo yootiis; shin eta heennai meqqido gaasuwaaninne meqetti bainna ailletettaa gaasuwan a qaalaa siyibookkona. </div><div class='p'> <span class="verse" id="V10">10&#160;</span>Hegaappe guyyiyan GODAI Muusa,  <span class="verse" id="V11">11&#160;</span>“Ba; baada Gibxxe kawuwaa, ‘Israa7eelata ne biittaappe kessada yedda’ yaagada yoota” yaagiis. </div><div class='p'> <span class="verse" id="V12">12&#160;</span>SHin Muusee GODAA, “Israa7eelati tabaa siyennan ixxaappe attin, taani deddotiya inxxarssan haasayiyoogaa kawoi aissi siyii?” yaagiis. </div><div class='p'> <span class="verse" id="V13">13&#160;</span>GODAI Muusanne Aaroona, “Biite; biidi, intte Israa7eela asaa Gibxxeppe kessana mala, taani inttena yeddidoogaa Israa7eela asaassinne Gibxxe kawuwaassi yootite” yaagidi azaziis. </div><div class='s'>Muusenne Aaroona Yeletaabaa </div><div class='p'> <span class="verse" id="V14">14&#160;</span>Eta so asatu halaqati hageeta. Israa7eelayyo baira na7aa Roobeela attuma naati, Heenooka, Paalu, Hexiroonanne Karmma; hageeti Roobeela yarata. </div><div class='p'> <span class="verse" id="V15">15&#160;</span>Simoona attuma naati, Yimu7eela, Yaamiina, Ohaada, Yaakiina, Xoohaaranne Kanaane biittaa maccaaseeppe yelettida SHaa7ula; hageeti usuppunati Simoona yarata. </div><div class='p'> <span class="verse" id="V16">16&#160;</span>Leewa attuma naati bantta yeletaa maaraadan Gershshoona, Qahaatanne Maraara. Leewi xeetanne hasttamanne laappun laittaa de7iis. </div><div class='p'> <span class="verse" id="V17">17&#160;</span>Gershshoona attuma naati bantta yaran yaran Liibinanne SHim77a geetettoosona. </div><div class='p'> <span class="verse" id="V18">18&#160;</span>Qahaata attuma naati Amiraama, Yixihaara, Kebroonanne Uzzi7eela. Qahaati xeetanne hasttamanne heezzu laitta de7iis. </div><div class='p'> <span class="verse" id="V19">19&#160;</span>Maraara attuma naati Maahilanne Musha giyoogeeta. </div><div class='p'>Bantta Yeletaa maaran Leewa yarati hageeta. </div><div class='p'> <span class="verse" id="V20">20&#160;</span>Amiraami ba aawaa michchiyo Yokebeedo machchiis. A Aaroonanne Muusa ayyo yelaasu. Amiraami xeetanne hasttamanne laappun laittaa de7iis. </div><div class='p'> <span class="verse" id="V21">21&#160;</span>Yixihaara attuma naati, Qoraaha, Nefeganne Ziikira. </div><div class='p'> <span class="verse" id="V22">22&#160;</span>Uzzi7eela attuma naati, Mishaa7eela, Elxxaafaananne Siitira. </div><div class='p'> <span class="verse" id="V23">23&#160;</span>Aarooni Aminadaaba na7iyo, Na7asoona michchiyo Elisheebo machchiis. Yaatin a ayyo Nadaaba, Abiiha, El77aazaranne Itaamaara yelaasu. </div><div class='p'> <span class="verse" id="V24">24&#160;</span>Qore attuma naati, Asiira, Elqqaananne Abiyaasaafa; hageeti Qore yaratu maizza aawata. </div><div class='p'> <span class="verse" id="V25">25&#160;</span>Aaroona na7ai El77aazari Puti7eela naatuppe issinno machchiis; a ayyo Piinihaasa yelaasu. </div><div class='p'>Hageeti bantta yaran yaran Leewatu keettaa asaa halaqata. </div><div class='p'> <span class="verse" id="V26">26&#160;</span>GODAI, “Gibxxe biittaappe Israa7eelata eta citan citan kessite” yaagidoi ha Muusanne ha Aaroona.  <span class="verse" id="V27">27&#160;</span>Israa7eelata Gibxxe biittaappe kessiyoogaa Gibxxe kawuwaassi haasayidaageeti eta. Hageeti he Muusanne he Aaroona.  <span class="verse" id="V28">28&#160;</span>GODAI Gibxxen Muuseyyo haasayido wode a,  <span class="verse" id="V29">29&#160;</span>“Taani GODAA; taani neeyyo yootiyoobaa ubbaa neeni Gibxxe kawuwaayyo yoota” yaagiis. </div><div class='p'> <span class="verse" id="V30">30&#160;</span>SHin Muusee GODAA, “Taani deddotiya inxxarssan haasayiyaagaa gidishin, kawoi taani yootiyoobaa waati siyanee?” yaagiis. </div><ul class='tnav'>
<li><a href='index.htm'>Kessaabaa</a></li>
<li><a href='EXO05.htm'>&lt;</a></li>
<li><a href='EXO.htm'>6</a></li>
<li><a href='EXO07.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
