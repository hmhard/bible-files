<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Leemiso Maxaafaa 1</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Leemiso Maxaafaa</a></li>
<li><a href='JOB42.htm'>&lt;</a></li>
<li><a href='PRO.htm'>1</a></li>
<li><a href='PRO02.htm'>&gt;</a></li>
</ul>
<div class="main">
<div class='mt'>Leemiso Maxaafaa </div><div class='is'>Gidduwaa Erissuwaa </div><div class='ip'>Leemiso Maxaafai hiilla haasayaaninne Leemiso haasayan giigida oosonne ammano timirtte. I daro baggi asaa de7uwan hachchi hachchi gaittiya hanotubaa odees. Koiro doomiiddikka, “Aadhdhida eratettaassi doomettai Xoossaassi yayyiyoogaa” yaagi hassayissiiddi doommees. I tamaarissiyoogee ammano wogan asi oottanabaa xalaala gidennan, asi ba hachchi hachchi de7uwan hananau bessiyo lo77o eeshshaanne oottanau bessiyo lo77o oosuwaa gujjidi tamaarissees. Ha maxaafaa giddon ashkketettaaban, asassi qarettiyoobaaninne ammanettiyooban daro timirttee leemisuwan imettiis.  
</div><div class='chapterlabel' id="V0"> 1</div><div class='s'>Leemisuwaassi De7iya Go77aa </div><div class='p'> <span class="verse" id="V1">1&#160;</span>Hageeti Israa7eela Kawuwaa Daawita na7aa Solomona leemisota.  <span class="verse" id="V2">2&#160;</span>Leemisoti asai aadhdhida eratettaa, seeraanne era haasayaa akeekanau maaddoosona.  <span class="verse" id="V3">3&#160;</span>Eti aadhdhida eratettan, de7ana de7uwaa, xillotettaa, suure pirddaanne suuretettaa tamaarissiyaageeta,  <span class="verse" id="V4">4&#160;</span>hiillaa erennaageeta erissiyaageeta, wodallatussi eratettaanne adussa qofaa immiyaageeta.  <span class="verse" id="V5">5&#160;</span>Aadhdhida eranchchati ha leemisota siyidi, eraa gujjoosona; akeekanchcha asatikka lo77o zoriyaa ekkoosona.  <span class="verse" id="V6">6&#160;</span>Hegaadan leemisotanne eta birshshettaa, aadhdhida eranchchatu haasayaanne eta qan77isheta akeekanau danddayettees. </div><div class='p'> <span class="verse" id="V7">7&#160;</span>Aadhdhida eratettaassi doomettai GODAASSI yayyiyoogaa; shin eeyyati aadhdhida eratettaanne seeraa karoosona. </div><div class='s'>Yelaga Naatussi Imettida Zoriyaa </div><div class='p'> <span class="verse" id="V8">8&#160;</span>Ta na7au, ne aawaa zoriyaa ezgga; ne aayyiyaa tamaarissiyoogaakka karoppa.  <span class="verse" id="V9">9&#160;</span>Hegee ne huuphiyau bonchcho kallachcha; ne qooriyaukka gozdda gidana. </div><div class='p'> <span class="verse" id="V10">10&#160;</span>Ta na7au, nena nagaranchchati balettikko, eeno gooppa.  <span class="verse" id="V11">11&#160;</span>Eti nena, “Nunaara hindda; asa woranau zuggidi naagoos; gaasoi xayikkonne xillota woranau qosetti uttoos;  <span class="verse" id="V12">12&#160;</span>Si7oolee mittiyoogaadan, nuunikka eta paxa de7ishin mittoos; nuuni eta ciimma ollan oliyo asatudan oottana.  <span class="verse" id="V13">13&#160;</span>Nuuni al77o miishsha ubbaa demmana; demmidi nu keettaa omooduwan kunttana;  <span class="verse" id="V14">14&#160;</span>nunaara zuppeta; demmidobaakka issippe shaakkana” yaagana. </div><div class='p'> <span class="verse" id="V15">15&#160;</span>Ta na7au, etaara ogiyaa hemettoppa; ne tohuwaa eta loossuwaa yettoppa.  <span class="verse" id="V16">16&#160;</span>Aissi giikko, eti iitabaa oottanau woxxoosona; asaa suuttaa gussanau jaamoosona.  <span class="verse" id="V17">17&#160;</span>Kafoi xeellishin, a oiqqanau gitiyaa yeggiyoogee ainne maaddenna.  <span class="verse" id="V18">18&#160;</span>SHin eti bantta suuttaa gussanau zuggoosona; bantta shemppuwaa woranau qosetti uttoosona.  <span class="verse" id="V19">19&#160;</span>Geniyan go77aa demmiya ubbatu wurssettai hegaa mala; he aawu shemppuwaa ekkees. </div><div class='s'>Aadhdhida Eratettaa Ixxikko Nena Era! </div><div class='p'> <span class="verse" id="V20">20&#160;</span>Aadhdhida eratettiyaa ogiyan xeesausu; dere gutaran ba qaalaa xoqqu oottada alaahausu.  <span class="verse" id="V21">21&#160;</span>Aadhdhida eratettiyaa asai shiiqiyo sohuwan eqqada xeesausu; katamaa geliyo penggiyan eqqada, hagaadan yaagada biddausu; </div><div class='p'> <span class="verse" id="V22">22&#160;</span>“Inttenoo, akeekai paccidoogeetoo, intte akeekaa pacaa aude gakkanaashin dosuuteetii? Qilliicciyaageetoo, qilliicciyoogan aude gakkanaashin ufaittuuteetii? Eeyyatoo, eratettaa aude gakkanaassi ixxuuteetii?  <span class="verse" id="V23">23&#160;</span>Ta seeran simmite; be7ite; taani ta eraa intte bolli gussana; ta qaalaakka inttena tamaarissana.  <span class="verse" id="V24">24&#160;</span>Taani xeesido wode, intte koyennan ixxideta; taani kushiyaa yeddinkka, ooninne akeekibeenna.  <span class="verse" id="V25">25&#160;</span>Ta zore ubbaa karideta; ta seeraakka ekkibeekketa.  <span class="verse" id="V26">26&#160;</span>Hegaa gishshau, inttena metoi gakkiyo wode, taani intte bolli miiccana; intte dagaman kokkoriyo wode, taani inttena qilliiccana.  <span class="verse" id="V27">27&#160;</span>Dagamai uushuwaadan intte bolli yiyo wode, metoi gotiyaadan intte bolli yiyo wode, tuggainne waayee intte bolli gakkiyo wode, taani inttena qilliiccana. </div><div class='p'> <span class="verse" id="V28">28&#160;</span>“He wode eti tana xeesana; shin taani koyikke; eti tana minttidi koyana; shin demmokkona.  <span class="verse" id="V29">29&#160;</span>Aissi giikko, eti eratettaa ixxidosona; GODAASSI yayyiyoogaa dooribookkona.  <span class="verse" id="V30">30&#160;</span>Ta zoriyaa ekkibookkona; ta seera ubbaakka karidosona.  <span class="verse" id="V31">31&#160;</span>Hegaa gishshau, eti bantta oottido oosuwaa aifiyaa maana; bantta halchchido halchchuwaa aifiyaakka kallana.  <span class="verse" id="V32">32&#160;</span>Akeekai paccidoogeeta aadhdhida eratettaappe haakkiyoogee worees; eeyyata shenehoo giyoogee xaissees.  <span class="verse" id="V33">33&#160;</span>SHin taani odiyoogaa siyiyaageeti ubbai woppu giidi, saro de7ana; metuwaa hirggaappekka shemppana” yaagausu. </div><ul class='tnav'>
<li><a href='index.htm'>Leemiso Maxaafaa</a></li>
<li><a href='JOB42.htm'>&lt;</a></li>
<li><a href='PRO.htm'>1</a></li>
<li><a href='PRO02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
