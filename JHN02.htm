<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Yohaannisa 2</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Yohaannisa</a></li>
<li><a href='JHN01.htm'>&lt;</a></li>
<li><a href='JHN.htm'>2</a></li>
<li><a href='JHN03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Yesuusi Galiila Biittan, Qaana Kataman Bullachchaasaa Biis </div><div class='p'> <span class="verse" id="V1">1&#160;</span>Heezzantto gallassi Galiila biittan Qaana giyo kataman bullachchi bullashettiis; Yesuusa aayyiyaa he bullachchan de7ausu.  <span class="verse" id="V2">2&#160;</span>Yesuusikka ba erissiyo ashkkaratuura issippe he bullachchaa xeesettiis.  <span class="verse" id="V3">3&#160;</span>Woiniyaa eessai wuriichchin, Yesuusa aayyiyaa Yesuusa, “Etau woiniyaa eessai wuriichchiis” yaagaasu. </div><div class='p'> <span class="verse" id="V4">4&#160;</span>Yesuusi zaaridi, “Ha maccaasee, nena gattiyaabi aibee? Ta wodee birooni gakkibeenna” yaagiis. </div><div class='p'> <span class="verse" id="V5">5&#160;</span>Yesuusa aayyiyaa ashkkarata, “I intteyyo odiyoobaa aiba gidikkonne oottite” yaagaasu. </div><div class='p'> <span class="verse" id="V6">6&#160;</span>Aihudati haimaanootiyau oottiyoogaadan, meechchaa wogaayyo issoi issoi heezzu heezzu oto oiqqiya usuppun shuchcha baattati hegan de7oosona.  <span class="verse" id="V7">7&#160;</span>Yesuusi ashkkarata, “Baattatun haattaa kunttite” yaagiis; yaagin eti baattatuyyo doonaa gakkanaassi haattaa kunttidosona.  <span class="verse" id="V8">8&#160;</span>Yesuusi eta, “Ha77i duuqqidi, bullachchaa alaafiyau immite” yaagiis; eti ayyo efiidi immidosona. </div><div class='p'> <span class="verse" id="V9">9&#160;</span>Bullachchaa alaafee woine eessa gidida haattaa ganxxi xeellidi, auppe yiidaakkonne eribeenna; shin haattaa kunttida ashkkarati eroosona. Bullachchaa alaafee machchiyo ekkiyaagaa xeesidi,  <span class="verse" id="V10">10&#160;</span>“Ooninne aife woine eessaa asaa kasetidi ushshees; yaatidi bullachchaasai daro uyidoogaappe guyyiyan, qiraariyaa ushshees. SHin neeni aife woine eessaa hanno gakkanaassi wotta bayadasa!” yaagiis. </div><div class='p'> <span class="verse" id="V11">11&#160;</span>Yesuusi ba oottido wolqqaama malaatatuppe hagaa koiruwaa Galiila biittan Qaana giyo kataman oottiis; hegan ba bonchchuwaa qonccissiis. Qassi erissiyo ashkkaratikka a ammanidosona. </div><div class='p'> <span class="verse" id="V12">12&#160;</span>Hegaappe guyyiyan, Yesuusi ba aayeera, ba ishanttuuranne ba erissiyo ashkkaratuura issippe Qifirinaahooma giyo katamaa biis; biidi amarida gallassaa takkiis. </div><div class='s'>Yesuusi Woosa Keettan Zal77iyaageeta Kessiis </div><div class='r'>(Maatiyoosa 21:12-13; Marqqoosa 11:15-17; Luqaasa 19:45-46) </div><div class='p'> <span class="verse" id="V13">13&#160;</span>Aihudati bonchchiyo Paasikaa Baalaa gallassai matattin, Yesuusi Yerusalaame biis.  <span class="verse" id="V14">14&#160;</span>Biidi Beeta Maqidasiyan miizzaa, dorssaanne haraphphiyaa baizziya asaa demmiis; qassi harati bantta oidiyan uttidi, miishshaa laammiyaageeta demmiis.  <span class="verse" id="V15">15&#160;</span>I golaa xurqqayyiyaa dooqqidi, eta ubbaa dorssaaranne miizzaara Beeta Maqidasiyaappe kare kessidi yedettiis. Miishshaa laammiyaageetu xaraphpheezaakka aatti yeggidi, eta miishshaa laaliis.  <span class="verse" id="V16">16&#160;</span>Haraphphiyaa baizziyaageeta i, “Ha haraphpheta hagaappe kessite; ta Aawaa keettaa giya oottoppite!” yaagiis. </div><div class='p'> <span class="verse" id="V17">17&#160;</span>Erissiyo ashkkarati Xoossaa maxaafan, “Taani ne keettau mishettiyo mishoi tana tamadan xuuggees” geetettidi xaafettidaagaa hassayidosona. </div><div class='p'> <span class="verse" id="V18">18&#160;</span>Hegaappe guyyiyan, Aihudati zaaridi, “Neeni hagaa oottana danddayiyoogau nuna ai malaata bessuutee?” yaagidosona. </div><div class='p'> <span class="verse" id="V19">19&#160;</span>Yaagin Yesuusi, “Ha Beeta Maqidasiyaa qolite; taani heezzu gallassan zaarettada keexxana” yaagiis. </div><div class='p'> <span class="verse" id="V20">20&#160;</span>Qassikka Aihudati, “Ha Beeta Maqidasiyaa keexxanau oitamanne usuppun laittaa ekkiis; shin neeni heezzu gallassan keexxuutee?” yaagidosona. </div><div class='p'> <span class="verse" id="V21">21&#160;</span>SHin i haasayiyo Beeta Maqidasee ba asatettaa.  <span class="verse" id="V22">22&#160;</span>Hegaa gishshau, Yesuusi haiquwaappe denddidoogaappe guyyiyan, erissiyo ashkkarati i hegaa giidoogaa hassayidosona. Qassi eti Xoossaa maxaafaagaanne Yesuusi haasayidoogaa ammanidosona. </div><div class='p'> <span class="verse" id="V23">23&#160;</span>Paasikaa bonchchiyoosan Yesuusi Yerusalaamen de7ishin, i oottido malaataa be7idi, daro asai a ammaniis.  <span class="verse" id="V24">24&#160;</span>SHin Yesuusi he asaa ubbaa eriyo gishshau, eta ammanibeenna.  <span class="verse" id="V25">25&#160;</span>Asabaa ooninne ayyo markkattana mala koyibeenna; aissi giikko, asa wozanan aibi de7iyaakko, i ba huuphen erees. </div><ul class='tnav'>
<li><a href='index.htm'>Yohaannisa</a></li>
<li><a href='JHN01.htm'>&lt;</a></li>
<li><a href='JHN.htm'>2</a></li>
<li><a href='JHN03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
