<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Qoodaabaa 14</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Qoodaabaa</a></li>
<li><a href='NUM13.htm'>&lt;</a></li>
<li><a href='NUM.htm'>14</a></li>
<li><a href='NUM15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>Asaa Ubbaa Zuuzunttaa </div><div class='p'> <span class="verse" id="V1">1&#160;</span>He gallassa qammi maabarai ubbai bantta qaalaa xoqqissidi yeekkidosona.  <span class="verse" id="V2">2&#160;</span>Israa7eela asai ubbai Muuse bollinne Aaroona bolli zuuzummidosona. Maabarai kumettai eta, “Nuuni Gibxxe biittan de7iiddi haiqqidabaa gidorkkonii! Woikko nuuni ha bazzuwan haiqqidabaa gidorkkonii!  <span class="verse" id="V3">3&#160;</span>Bisuwan nuna wori wurssanau GODAI ha biitti nuna aissi ehii? Nu maccaasatinne nu naati omoodettana. Hegaappe guyye Gibxxe biitti simmiyoogee nuuyyo kehenneeyye?” yaagidosona.  <span class="verse" id="V4">4&#160;</span>Qassi eti issoi issuwaa, “Nuuni kaalettiyaabaa dooridi, guyye Gibxxe simmoos” yaagidosona. </div><div class='p'> <span class="verse" id="V5">5&#160;</span>Yaagin Muuseenne Aarooni hegan shiiqida Israa7eela asaa maabaraa ubbaa sinttan som77uwaa sa7an gattidi gufannidosona.  <span class="verse" id="V6">6&#160;</span>He biittaa wochchida asatu giddoppe Nawe na7ai Yaasunne Yifune na7ai Kaaleebi bantta maayuwaa pooshshidosona.  <span class="verse" id="V7">7&#160;</span>Pooshshidi Israa7eela asaa maabaraa ubbaayyo, “Nuuni kantti kiyidi wochchido biittai keehi daro lo77o.  <span class="verse" id="V8">8&#160;</span>GODAI nunan ufaittiyaabaa gidikko, maattainne eessai goggiyo he biittau nuna i gelissana; he biittaa nuuyyo i immana.  <span class="verse" id="V9">9&#160;</span>Hegaa gishshau, GODAA bolli makkala makkaloppite. He biittaa asau yayyoppite; eti nuuyyo haatta ushshakka gakkokkona. Etau ambboomiyaabi baawa; shin GODAI nunaara de7ees. Intte etayyo yayyoppite!” yaagidosona.  <span class="verse" id="V10">10&#160;</span>Yaagin maabarai ubbai eta shuchchan caddanau denddiis. </div><div class='p'>He wode GODAA bonchchoi Xoossaa Dunkkaaniyan Israa7eela asa ubbau qoncciis.  <span class="verse" id="V11">11&#160;</span>GODAI Muusa, “Ha asai aude gakkanaassi tana karanee? Taani eta gidduwan oottido malaata ubbaa be7iiddi, aude gakkanaassi eti tanan ammanennan ixxanee?  <span class="verse" id="V12">12&#160;</span>Taani eta boshan shocada xaissana; yaatada taani nena etappe dariyaanne minniya kawotettaayyo aawa oottana” yaagiis. </div><div class='s'>Muusee Asaa Ubbaa Gishshau Gaannatidi Woossiis </div><div class='p'> <span class="verse" id="V13">13&#160;</span>Yaagin Muusee GODAA hagaadan yaagidi woossiis; “Neeni ne wolqqan ha asaa Gibxxeppe pude kessidoogaa eriya Gibxxeti hagaa siyikko, eti woiganee?  <span class="verse" id="V14">14&#160;</span>Eti ha biittan de7iyaageetuyyookka hegaa odana. Abeet GODAU, neeni ha asaa gidduwan de7iyoogaa eti siyidosona. Abeet GODAU, nuuni nena be7idoogaa eti eridosona; ne shaarai etappe bollaara takkiyoogaanne gallassi shaaraa tuussan, qammi tamaa tuussan neeni eta sinttan biyoogaa be7idosona.  <span class="verse" id="V15">15&#160;</span>Ha77i neeni ha asaa ubbaa issi kuttan woriyaabaa gidikko, ne kase oottidoogaa siyida kawotettati,  <span class="verse" id="V16">16&#160;</span>‘GODAI ha asaa, “Intteyyo immana” giidi caaqqido biittaa eta efaanau danddayibeenna gishshau, bazzuwan eta woriis’ yaagidi haasayana. </div><div class='p'> <span class="verse" id="V17">17-18&#160;</span>“Hegaa gishshau, Godau, neeni ne wolqqaa nuna bessa; neeni gaidda, ‘GODAI danddayanchchanne aggenna siiquwan kumidaagaa; nagaraanne makkalaa atto giyaagaa; gidikkonne, mooranchchaa qaxxayennan aggennaagaa; aawatu nagaraa gishshau naata heezzanttanne oiddantta yeletaa gakkanaassi qaxxayiyaagaa’ gaada yoota wottidoogaa pola.  <span class="verse" id="V19">19&#160;</span>Ha asai Gibxxeppe kiyoosappe doommada hachchi gakkanaassi neeni atto giidoogaadan, ne aggenna siiquwaa daruwan ha asaa nagaraa atto garkkii!” yaagiis. </div><div class='p'> <span class="verse" id="V20">20&#160;</span>Yaagin GODAI Muusa, “Neeni oichchidoogaadan taani etayyo atto gaas.  <span class="verse" id="V21">21&#160;</span>SHin ta de7uwan caaqqais; ta bonchchoi sa7a ubbaa kumiyoogaadan,  <span class="verse" id="V22">22-23&#160;</span>ha asaappe issoinne he biittaa be7enna. Ta bonchchuwaanne Gibxxe biittaaninne bazzuwan taani oottido malaataa ha asati be7idosona; shin eti zaaretti zaarettidi tana paaccidosonanne ta qaalaa siyennan ixxidosona. Hegaa gishshau, taani eta maizza aawatuyyo immana gaada caaqqido biittaa tana karidaageetuppe issoinne mulekka be7enna.  <span class="verse" id="V24">24&#160;</span>SHin ta ashkkarai Kaaleebi etappe dummatiyo gishshaunne i tana polo wozanaappe kaallido gishshau, taani i kase biido biittaa a gattana; a zerettai he biittaa laattana.  <span class="verse" id="V25">25&#160;</span>SHin ha77i Amaaleeqatinne Kanaaneti wombban de7iyo gishshau, wontto guyye simmidi, Zo7o Abbaakko efiya ogiyaa oiqqidi bazzo biite” yaagiis. </div><div class='s'>GODAI Zuuzummida Asaa Qaxxayiis </div><div class='p'> <span class="verse" id="V26">26&#160;</span>Qassi GODAI Muusanne Aaroona hagaadan yaagiis;  <span class="verse" id="V27">27&#160;</span>“Ha iita asai ta bolli aude gakkanaassi zuuzummanee? Taani Israa7eela asaa zuuzunttaa ubbaa siyaas.  <span class="verse" id="V28">28&#160;</span>Hegaa gishshau, neeni etau hagaadan yaagada oda; ‘Ta de7uwan caaqqais; taani intte haasayishin ta haittan siyidoogaa intteyyo oottana. Taani GODAI hegaa odais.  <span class="verse" id="V29">29&#160;</span>Intte ahai ha bazzuwan kunddana; aissi giikko, asaa qoodiyo wode qoodettida laatamu laittanne hegaappe bollaara de7iya asai ubbai ta bolli zuuzummideta.  <span class="verse" id="V30">30&#160;</span>Yifune na7aa Kaaleebappenne Nawe na7aa Yaasuppe attin, intteppe ooninne taani inttena wottanau caaqqido he biittaa gelenna.  <span class="verse" id="V31">31&#160;</span>Intte, “Nu naati omoodettana” giido intte guutta naata he intte karido biittaa gelissana; biittaikka etassa gidana.  <span class="verse" id="V32">32&#160;</span>SHin inttena gidikko, intte ahai ha bazzuwan kunddana.  <span class="verse" id="V33">33&#160;</span>Intte ammanettibeenna gishshau, intte wurssetta ahai ha bazzuwan wullana gakkanaassi, intte naati waayettiiddi, ha bazzuwan oitamu laittaa henttanchcha gididi yuuyana.  <span class="verse" id="V34">34&#160;</span>Intte he biittaa wochchido he oitamu gallassaa qoodan, issi gallassaayyo issi laittaa, hegeenne, oitamu laittau intte nagaraa gishshau intte waayettana; taani intte bolli denddiyoogaa intte erana’ yaaga yoota.  <span class="verse" id="V35">35&#160;</span>Taani GODAI hagaa odais. Ta bolli shiiqi uttida ha iita maabaraa bolli hagaadan tumu oottana: eti ha bazzuwan wurana; hagan eti haiqqana” yaagiis. </div><div class='p'> <span class="verse" id="V36">36&#160;</span>He biittaa wochchana mala, Muusee eta kiittin biidi simmida asati, he biittaabaa iita oduwaa odidi, Muuse bolli asai ubbai zuuzummana mala oottidaageeti,  <span class="verse" id="V37">37&#160;</span>he iita oduwaa odida asati, GODAA sinttan boshan haiqqidosona.  <span class="verse" id="V38">38&#160;</span>He biittaa wochchanau biida asatuppe Yifune na7ai Kaaleebinne Nawe na7ai Yaasu xalaalai paxa attidosona. </div><div class='s'>Israa7eela Asai Biittaa Bolli Woraajjanau Koiro Denddiis </div><div class='p'> <span class="verse" id="V39">39&#160;</span>Muusee hagaa Israa7eela asau ubbau yootido wode, asai keehi yeekkiis.  <span class="verse" id="V40">40&#160;</span>Wonttetta gallassi maallado guuran eti denddidi, pude gezze biittaa kiyidi, “Nuuni nagaraa oottida; shin ha77i GODAI nuuyyo immana giido sohuwaa pude kiyana” yaagidosona. </div><div class='p'> <span class="verse" id="V41">41&#160;</span>SHin Muusee eta, “GODAA azazuwaa intte aibissi mentteetii? Intteyyo hanenna.  <span class="verse" id="V42">42&#160;</span>GODAI inttenaara de7enna gishshau, pude kiyoppite; intte morkketi inttena xoonana.  <span class="verse" id="V43">43&#160;</span>Amaaleeqa asatuuranne Kanaane asatuura intte olettana; olettidi intte bisuwan haiqqana. GODAAPPE intte wora simmido gishshau, GODAI inttenaara de7enna” yaagiis. </div><div class='p'> <span class="verse" id="V44">44&#160;</span>SHin eti GODAA Maachchaa Taabootainne Muuseenne dunkkaanidosaappe denddana xayikkokka, gezze biittaa kiyanau xalidi denddidosona.  <span class="verse" id="V45">45&#160;</span>Denddin gezze biittan de7iya Amaaleeqa asatinne Kanaane asati wodhdhidi eta oli xoonidi, Horima gakkanaassi eta yedettidosona. </div><ul class='tnav'>
<li><a href='index.htm'>Qoodaabaa</a></li>
<li><a href='NUM13.htm'>&lt;</a></li>
<li><a href='NUM.htm'>14</a></li>
<li><a href='NUM15.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
