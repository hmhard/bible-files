<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Yohaannisa 11</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Yohaannisa</a></li>
<li><a href='JHN10.htm'>&lt;</a></li>
<li><a href='JHN.htm'>11</a></li>
<li><a href='JHN12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='s'>Al77aazara Haiquwaa </div><div class='p'> <span class="verse" id="V1">1&#160;</span>Biitaaniyaa giyo qeeri kataman Al77aazara giyo issi bitanee harggiis; he katamai Mairaamanne i michchiyaa Martta de7ido katamaa.  <span class="verse" id="V2">2&#160;</span>Godaa tohuwaa shittuwaa tiyada, ba binnaanan a tohuwaa quccidaara he Mairaamo; harggidaagee qassi i ishaa Al77aazara.  <span class="verse" id="V3">3&#160;</span>Hegaa gishshau, michchentti, “Godau, neeni siiqiyoogee harggiis” giidi Yesuusayyo kiittidosona. </div><div class='p'> <span class="verse" id="V4">4&#160;</span>Yesuusi hegaa siyido wode, “Taani Xoossaa Na7ai harggiyaa gaasuwan bonchchettana mala, Xoossaa bonchchuwaassi ha harggee Al77aazara oiqqidoogaappe attin, woriya hargge gidenna” yaagiis. </div><div class='p'> <span class="verse" id="V5">5&#160;</span>Yesuusi Martto, i michchiyoonne Al77aazara siiqees;  <span class="verse" id="V6">6&#160;</span>Al77aazari harggidoogaa Yesuusi siyido wode, ba de7iyoosan naa77u gallassaa pe7iis.  <span class="verse" id="V7">7&#160;</span>Hegaappe guyyiyan, Yesuusi ba erissiyo ashkkarata, “Naa77anttuwaa Yihudaa biitti boos” yaagiis. </div><div class='p'> <span class="verse" id="V8">8&#160;</span>Erissiyo ashkkarati zaaridi, “Tamaarissiyaagoo, guutta wodeppe kase Aihudati nena shuchchan caddanau koyidosona; qassikka yaa buutee?” yaagidosona. </div><div class='p'> <span class="verse" id="V9">9&#160;</span>Yaagin Yesuusi, “Issi gallassan tammanne naa77u saatee de7ees; de7enneeyye? Gallassi hemettiya asi xubettenna; aissi giikko, i ha sa7aa poo7uwaa be7ees.  <span class="verse" id="V10">10&#160;</span>SHin qammi hemettiya urai de7ikko, poo7oi aani bainna gishshau, xubettees” yaagiis.  <span class="verse" id="V11">11&#160;</span>Yesuusi hegaa giidoogaappe guyyiyan, qassikka etau, “Nu dabboi Al77aazari xiskkiis; shin xiskkuwaappe a denttanau taani bais” yaagiis. </div><div class='p'> <span class="verse" id="V12">12&#160;</span>Erissiyo ashkkarati zaaridi, “Godau, i xiskkidabaa gidikko, denddana” yaagidosona. </div><div class='p'> <span class="verse" id="V13">13&#160;</span>Al77aazari haiqqidoogaa Yesuusi odiis; shin Al77aazari xiskkidi zin77idoogaa odiis giidi, eti qoppidosona.  <span class="verse" id="V14">14&#160;</span>Hegaa gishshau, Yesuusi geeshshidi eta, “Al77aazari haiqqiis.  <span class="verse" id="V15">15&#160;</span>Intte ammanana mala, taani he sohuwan de7ennaagaayyo, intte gishshau ufaittais. SHin hinddite; akko boos” yaagiis. </div><div class='p'> <span class="verse" id="V16">16&#160;</span>Hegaappe guyyiyan, Menttiyaa giyo Toomaasi ba lagge erissiyo ashkkarata, “Aara haiqqanau nuunikka qassi boos!” yaagiis. </div><div class='s'>Yesuusi Denddoinne De7oi Tana Giis </div><div class='p'> <span class="verse" id="V17">17&#160;</span>Yesuusi gakkiyo wode, Al77aazari moogettoosappe oiddu gallassa gidiis.  <span class="verse" id="V18">18&#160;</span>Biitaanee Yerusalaameppe naa77u kilo meetire keenaa haakkees.  <span class="verse" id="V19">19&#160;</span>Daro Aihudati Marttonne Mairaamo eta ishai haiqqidoogau minttettanau yiidosona. </div><div class='p'> <span class="verse" id="V20">20&#160;</span>Martta Yesuusi yiidoogaa siyada, a mokkanau kiyaasu; shin Mairaama sooni attaasu.  <span class="verse" id="V21">21&#160;</span>Martta Yesuusa, “Godau, neeni hagan de7idabaa gidiyaakko, ta ishai haiqqenna.  <span class="verse" id="V22">22&#160;</span>SHin neeni woossiyoobaa ai gidikkokka, Xoossai neeyyo harai atto ha77ikka immanaagaa taani erais” yaagaasu. </div><div class='p'> <span class="verse" id="V23">23&#160;</span>Yesuusi, “Ne ishai haiquwaappe denddana” yaagiis. </div><div class='p'> <span class="verse" id="V24">24&#160;</span>Yaagin Martta, “Wurssettaa gallassi haiquwaappe denddanaagaa taani erais” yaagaasu. </div><div class='p'> <span class="verse" id="V25">25&#160;</span>Yesuusi iyyo, “Taani denddonne de7o; tana ammaniya urai harai atto, haiqqikkokka paxa de7ana.  <span class="verse" id="V26">26&#160;</span>Qassi paxa de7iya urainne tana ammaniya urai ubbai mulekka haiqqenna; hegaa neeni ammanai?” yaagiis. </div><div class='p'> <span class="verse" id="V27">27&#160;</span>Martta zaarada, “Godau, ee taani ammanais; neeni Xoossaa Na7aa, sa7aa yaanau de7iya Kiristtoosa gidiyoogaa taani ammanais” yaagaasu. </div><div class='p'> <span class="verse" id="V28">28&#160;</span>Martta hegaa giidoogaappe guyyiyan, baada ba michcheeyyo geeman xeesada, “Tamaarissiyaagee yiidi, nena koyees” yaagaasu.  <span class="verse" id="V29">29&#160;</span>Mairaama hegaa siyido wode, eesuwan dendda eqqada Yesuusakko baasu.  <span class="verse" id="V30">30&#160;</span>Yesuusi Martta a mokkidosan de7eesippe attin, biron qeeri katamaa gakkiichchibeenna.  <span class="verse" id="V31">31&#160;</span>Mairaamo minttettiiddi, sooni iira de7iya Aihudati, a eesuwan dendda eqqada kare kiyiyoogaa be7idi, Al77aazari moogettido gonggoluwaa baada yaani yeekkanau hanausu yaagidi, o kaallidi kiyidosona. </div><div class='p'> <span class="verse" id="V32">32&#160;</span>Mairaama Yesuusi de7iyoosaa baada Yesuusa be7ido wode, a tohuwaa bollan kunddaasu; kunddada, “Godau, neeni hagan de7idobaa gidiyaakko, ta ishai haiqqenna shin!” yaagaasu. </div><div class='p'> <span class="verse" id="V33">33&#160;</span>Yesuusi a yeekkiyoogaanne qassi iira yiida Aihudatikka yeekkiyoogaa be7idi, ba wozanan daro mishettiis; qassi tookki shemppiis.  <span class="verse" id="V34">34&#160;</span>Eta, “Awan moogidetii?” yaagidi oichchin, “Godau, yaada be7a” yaagidi zaaridosona. </div><div class='p'> <span class="verse" id="V35">35&#160;</span>Yesuusi afuxxiis.  <span class="verse" id="V36">36&#160;</span>Hegaa gishshau, Aihudati, “Al77aazara i ai keenaa siiqiyaakko be7ite!” yaagidosona. </div><div class='p'> <span class="verse" id="V37">37&#160;</span>SHin etappe issooti issooti, “Hagee qooqe bitaniyaa xeelissidaagee ha bitanee haiqqenna mala teqqanau danddayennee?” yaagidosona. </div><div class='s'>Yesuusi Al77aazara Haiquwaappe Denttiis </div><div class='p'> <span class="verse" id="V38">38&#160;</span>Yesuusi qassikka wozanappe qarettidi, Al77aazari moogettido gonggoluwaakko biis; he gonggoloi shuchchan qum77etti uttiis.  <span class="verse" id="V39">39&#160;</span>Yesuusi, “SHuchchaa pogite!” yaagidi azaziis. </div><div class='p'>Haiqqida bitaniyaa michchiyaa Martta, “Godau, i haiqqoosappe oiddu gallassa gidido gishshau, ha77i xinqqana!” yaagaasu. </div><div class='p'> <span class="verse" id="V40">40&#160;</span>Yesuusi Martto, “Ammaniyaabaa gidikko, neeni Xoossaa bonchchuwaa be7anaagaa taani neeyyo yootabeikkinaa?” yaagiis.  <span class="verse" id="V41">41&#160;</span>Eti shuchchaa denttidosona; denttin Yesuusi saluwaa pude xeellidi, “Aawau, taani giyoogaa neeni siyido gishshau, nena galatais.  <span class="verse" id="V42">42&#160;</span>Neeni ubba wode siyiyoogaa taani erais; shin hagan yuuyi aadhdhidi eqqida asai neeni tana kiittidoogaa ammanana mala, hagaa taani eta gishshau gais” yaagiis.  <span class="verse" id="V43">43&#160;</span>Yesuusi hegaa giidoogaappe guyyiyan, ba qaalaa xoqqu oottidi, “Al77aazaraa, haa kiya!” yaagiis.  <span class="verse" id="V44">44&#160;</span>Haiqqida bitaniyau kusheenne tohoi shaluwan qashetti uttidaashiininne a som77oikka afalan kametti uttidaashin kiyiis. Kiyin Yesuusi eta, “Birshshidi aggi bayite! Bo!” yaagiis. </div><div class='s'>Kiristtoosa Bolli Maqettidosona </div><div class='r'>(Maatiyoosa 26:1-5; Marqqoosa 14:1-2; Luqaasa 22:1-2) </div><div class='p'> <span class="verse" id="V45">45&#160;</span>Hegaa gishshau, Mairaamikko yiida Aihudatuppe daroti Yesuusi oottidoogaa be7idi, a ammanidosona.  <span class="verse" id="V46">46&#160;</span>SHin etappe issooti issooti Parisaawetukko biidi, Yesuusi oottidoogaa etau odidosona.  <span class="verse" id="V47">47&#160;</span>Hegaappe guyyiyan, qeese halaqatinne Parisaaweti yaa7aa shiishshidi, “Ha bitanee daro wolqqaama malaataa oottiyo gishshau, ai oottanee?  <span class="verse" id="V48">48&#160;</span>Nuuni a co77u giidi, aggi bayikko, asai ubbai a ammanana; qassi Roome biittaa asati yiidi, nu Beeta Maqidasiyaanne nu asaa xaissana” yaagidosona. </div><div class='p'> <span class="verse" id="V49">49&#160;</span>Etappe issoi Qayaafa giyoogee, he laitti qeese ubbatu halaqa gididaagee, “Intte ainne erekketa!  <span class="verse" id="V50">50&#160;</span>Asai ubbai xayiyoogaappe asa ubbaa gishshau, issi asi haiqqiyoogee keha gidiyoogaa intte akeekite” yaagiis.  <span class="verse" id="V51">51&#160;</span>I hegaa baappe gibeenna; shin he laitti qeese ubbatu halaqa gidiyo gishshau, Yesuusi Aihuda asaa gishshau haiqqanau bessiyoogaa hananabaa yootiis.  <span class="verse" id="V52">52&#160;</span>Qassi Yesuusi Aihuda asaa xalaalaayyo haiqqenna; shin laaletti de7iya Xoossaa naata issippe shiishshanau haiqqana. </div><div class='p'> <span class="verse" id="V53">53&#160;</span>He gallassappe doommidi, eti a woranau maqettidosona.  <span class="verse" id="V54">54&#160;</span>Hegaa gishshau, Yesuusi Aihudatu giddon qoncciyan yaa haa hemettibeenna; shin bazzuwaa lanqqiyan de7iya biitti, Efireema giyo qeeri katamaa biis. Biidi ba erissiyo ashkkaratuura he sohuwan takkiis. </div><div class='p'> <span class="verse" id="V55">55&#160;</span>Aihudati Paasikaa bonchchiyo gallassai matiis; qassi daro asai bana geeshshanau, Paasikaa bonchchiyo gallassai gakkanaappe kase he biittaappe Yerusalaame biis.  <span class="verse" id="V56">56&#160;</span>Eti Yesuusa koyoosona; Beeta Maqidasiyan eqqidi, “Ai qoppeetii? Paasikaa bonchchiyoosaa Yesuusi yeennee?” yaagidi issoi issuwaa oichchidosona.  <span class="verse" id="V57">57&#160;</span>Qassi qeesetu halaqatinne Parisaaweti Yesuusa qachchanau, i de7iyoosaa eriya ooninne banttayyo yootana mala azazidosona. </div><ul class='tnav'>
<li><a href='index.htm'>Yohaannisa</a></li>
<li><a href='JHN10.htm'>&lt;</a></li>
<li><a href='JHN.htm'>11</a></li>
<li><a href='JHN12.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
