<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Koiro Yohaannisa 5</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Koiro Yohaannisa</a></li>
<li><a href='1JN04.htm'>&lt;</a></li>
<li><a href='1JN.htm'>5</a></li>
<li><a href='2JN01.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Ha Sa7aa Xooniyoogaa </div><div class='p'> <span class="verse" id="V1">1&#160;</span>Kiristtoosa yaagidi, Yesuusa ammaniya ooninne Xoossaa na7a; qassi Aawaa siiqiya ooninne a Na7aakka siiqees.  <span class="verse" id="V2">2&#160;</span>Nuuni Xoossaa siiqiyoogaaninne a azazuwaa naagiyoogan, Xoossaa naata siiqiyoogaa eroos.  <span class="verse" id="V3">3&#160;</span>Aissi giikko, nuuni Xoossaa siiqiyoogee a azazuwaa naagiyoogaa; a azazoikka deexo gidenna.  <span class="verse" id="V4">4&#160;</span>Aissi giikko, Xoossaa na7a gidiya ooninne ha sa7aa xoonanau danddayees; nuunikka ha sa7aa xoonanaagee nu ammanuwaana.  <span class="verse" id="V5">5&#160;</span>Ha sa7aa xoonanau danddayiyai oonee? Yesuusi Xoossaa Na7aa gidiyoogaa ammaniyaagaa xalaalai xoonana. </div><div class='s'>Kiristtoosabaa Markkattidoogaa </div><div class='p'> <span class="verse" id="V6">6&#160;</span>Haattaaranne suuttaara yiidaagee hagaa; ikka Yesuus Kiristtoosa; haattaaranne suuttaara i yiidoogaappe attin, haatta xalaalaara yibeenna. Geeshsha Ayyaanai tuma gidiyo gishshau, hegee tuma gidiyoogaa i ba huuphen markkattees.  <span class="verse" id="V7">7&#160;</span>Aissi giikko, heezzu markkati de7oosona.  <span class="verse" id="V8">8&#160;</span>Hegeeti Geeshsha Ayyaanaa, haattaanne suuttaa; ha heezzati issoi issuwaagaa phalqqokkona.  <span class="verse" id="V9">9&#160;</span>Nuuni asai markkattiyoogaa ammanikko, Xoossai markkattiyoogee asaagaappe keehi aadhdhees; aissi giikko, Xoossai ba Na7aayyo markkattido markkatettai hagaa.  <span class="verse" id="V10">10&#160;</span>Xoossaa Na7aa ammaniya uraa wozanan ha markkatettai de7ees. Xoossaa ammanenna urai ooninne Xoossai ba Na7aayyo markkattido markkatettaa ammanibeenna gishshau, Xoossaa worddanchcha oottiis. </div><div class='p'> <span class="verse" id="V11">11&#160;</span>Simmi markkatettai hagaa; Xoossai nuuyyo merinaa de7uwaa immiis; he de7oikka a Na7an de7ees.  <span class="verse" id="V12">12&#160;</span>Xoossaa Na7ai de7iyo ooyyoonne de7oi de7ees; Xoossaa Na7ai bainna ooyyoonne de7oi baawa. </div><div class='s'>Merinaa De7uwaa </div><div class='p'> <span class="verse" id="V13">13&#160;</span>Xoossaa Na7aa sunttan ammaniya intteyyo merinaa de7oi de7iyoogaa intte erana mala, hagaa intteyyo xaafaas.  <span class="verse" id="V14">14&#160;</span>Xoossai koyiyoogaadan, ainne nuuni a woossikko, i siyiyoogaa nuuni eriyo gishshau, a sinttan yayyokko.  <span class="verse" id="V15">15&#160;</span>Nuuni woossiyo ubban i siyiyoogaa erikko, nuuni a woossidoogaa i immanaagaa eroos. </div><div class='p'> <span class="verse" id="V16">16&#160;</span>Ooninne haiqoi bessenna nagara ba ishai oottishin be7ikko, Xoossaa woossanau bessees; haiqoi bessenna nagara oottidaageetuyyo Xoossai de7o immana. Haiqoi bessiyo nagari de7ees; taani inttena hegau Xoossaa woossite giikke.  <span class="verse" id="V17">17&#160;</span>Mooro ooso ubbi nagara; shin haiqoi bessenna nagari de7ees. </div><div class='p'> <span class="verse" id="V18">18&#160;</span>Xoossaa na7i ooninne nagara ubba wode oottennaagaa nuuni eroos. Aissi giikko, Xoossaa na7ai a naagees; qassi xalahee halaqaikka a qohanau danddayenna.  <span class="verse" id="V19">19&#160;</span>Nuuni Xoossaageeta gidiyoogaanne ha mule sa7aikka xalahe halaqan haarettidoogaa eroos. </div><div class='p'> <span class="verse" id="V20">20&#160;</span>Nuuni tumu Xoossaa eranaadan, Xoossaa Na7ai yiidoogaanne nuuyyo akeekaa immidoogaa eroos. Nuuni tumu Xoossaa giddon, a Na7aa Yesuus Kiristtoosa giddon de7eettees; i tumu Xoossaanne merinaa de7uwaa. </div><div class='p'> <span class="verse" id="V21">21&#160;</span>Ta naatoo, eeqatuppe intte huuphiyaa naagite. </div><ul class='tnav'>
<li><a href='index.htm'>Koiro Yohaannisa</a></li>
<li><a href='1JN04.htm'>&lt;</a></li>
<li><a href='1JN.htm'>5</a></li>
<li><a href='2JN01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
