<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Hanidabaa Odiya Koiro Maxaafaa 15</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Hanidabaa Odiya Koiro Maxaafaa</a></li>
<li><a href='1CH14.htm'>&lt;</a></li>
<li><a href='1CH.htm'>15</a></li>
<li><a href='1CH16.htm'>&gt;</a></li>
</ul>
<div class="main">
 
<div class='chapterlabel' id="V0"> 15</div><div class='s'>Taabootaa Ehaanau Makkido Mahaa </div><div class='p'> <span class="verse" id="V1">1&#160;</span>Daawiti ba kataman baayyo keettaa keexxiis; Xoossaa Taabootaukka sohuwaa giigissidi, dunkkaaniyaa essiis.  <span class="verse" id="V2">2&#160;</span>Hegaappe guyyiyan Daawiti, “Xoossaa Taabootaa tokkanaadaaninne meri merinau Xoossau oottanau GODAI doorido Leewatuppe attin, ooninne Xoossaa Taabootaa tookkanau bessenna” yaagiis.  <span class="verse" id="V3">3&#160;</span>Daawiti GODAA Taabootaayyo giigissido sohuwaa Taabootaa ehaanaadan, Israa7eela asaa ubbaa Yerusalaamen shiishshiis. </div><div class='p'> <span class="verse" id="V4">4&#160;</span>Qassi Daawiti Aaroona zaretanne Leewata xeesidi shiishshiis.  <span class="verse" id="V5">5&#160;</span>Qahaata yaratuppe halaqai Uri7eelinne issi xeetanne laatamu a dabboti yiidosona.  <span class="verse" id="V6">6&#160;</span>Maraara yaratuppe halaqai Asaayinne naa77u xeetanne laatamu a dabboti yiidosona.  <span class="verse" id="V7">7&#160;</span>Gershshoona yaratuppe halaqai Yuu7eelinne xeetanne hasttamu a dabboti yiidosona.  <span class="verse" id="V8">8&#160;</span>Elxxaafaana yaratuppe halaqai SHamaa7eenne naa77u xeetu a dabboti yiidosona.  <span class="verse" id="V9">9&#160;</span>Kebroona yaratuppe halaqai Eli7eelinne hosppun tammu a dabboti yiidosona.  <span class="verse" id="V10">10&#160;</span>Uzzi7eela yaratuppe halaqai Aminadaabinne xeetanne tammanne naa77u a dabboti yiidosona. </div><div class='p'> <span class="verse" id="V11">11&#160;</span>Hegaappe guyyiyan, Daawiti qeeseta Xaadooqanne Abiyaataara, qassi Leewata Uri7eela, Asaaya, Yuu7eela, SHamaa7iyaa, Eli7eelanne Aminadaaba xeesissiis.  <span class="verse" id="V12">12&#160;</span>Xeesissidi eta, “Intte Leewatu zaretuyyo halaqata. GODAA Israa7eela Xoossaa Taabootaa taani giigissa wottido sohuwaa ehaanau inttenne intte dabboti geeyite.  <span class="verse" id="V13">13&#160;</span>Intte Leewati koiro Xoossaa Taabootaa tookkibeenna gishshaunne nuuni a wogaadan waati efaanaakko Xoossaa oichchibeenna gishshau, GODAI nu Xoossai nuna qaxxayiis” yaagiis. </div><div class='p'> <span class="verse" id="V14">14&#160;</span>Hegaappe guyyiyan, GODAA Israa7eela Xoossaa Taabootaa ehaanau qeesetinne Leewati banttana geeshshidosona.  <span class="verse" id="V15">15&#160;</span>GODAI Muuse baggaara kase azazidoogaadan, Leewati Xoossaa Taabootaa kasuwaara bantta hashiyan tookkidosona. </div><div class='p'> <span class="verse" id="V16">16&#160;</span>Hegaappe guyyiyan, diittaanne maazinqqiyaa diixxiiddi, daalaa qaattiiddi, ufaissiya yettaa yexxana mala, Leewata kaalettiyaageeti bantta dabbota sunttanaadan Daawiti azaziis.  <span class="verse" id="V17">17&#160;</span>Azazin Leewati Yuu7eela na7aa Hemaana, a dabbotuppe Berekiyaa na7aa Asaafanne eta dabbotuppe Maraara yaraa Qusaaya na7aa Etaana sunttidosona.  <span class="verse" id="V18">18&#160;</span>Qassi naa77antto kayan Zakkaariyaasa, Yaa7izi7eela, SHamiraamoota, Yihi7eela, Uunna, Eli7aaba, Banaaya, Ma7iseeya, Matiitiyaa, Elifaala, Miiqineeyanne penggiyaa naagiyaageeta Obeedi-Eedoomanne Yi7i7eela sunttidosona. </div><div class='p'> <span class="verse" id="V19">19&#160;</span>Nahaasiyaa daalaa xoqqu oottidi qaattanaadan Hemaani, Asaafinne Etaani sunttettidosona.  <span class="verse" id="V20">20&#160;</span>Qassi Zakkaariyaasi, Yaa7izi7eeli, SHamiraamooti, Yihi7eeli, Uunni, Eli7aabi, Ma7iseeyinne Banaayi diittaa lee7iyan diixxoosona.  <span class="verse" id="V21">21&#160;</span>Matiitee, Elifaali, Miiqineeyi, Obeedi-Eedoomi, Yi7i7eelinne Azaazee diittaa orddiyan diixxoosona. </div><div class='p'> <span class="verse" id="V22">22&#160;</span>Leewatu halaqai Kanaanee mazamuriyaa kaalettanau sunttettiis; i eranchcha gidiyo gishshau, eta tamaarissees.  <span class="verse" id="V23">23&#160;</span>Berekeenne Elqqaani Taabootaa dunkkaaniyaa penggiyaa naaganau doorettidosona.  <span class="verse" id="V24">24&#160;</span>Qassi qeeseti SHabaanee, Yoshafaaxi, Nataani7eeli, Amaasaayi, Zakkaariyaasi, Banaayinne El77eezari Xoossaa Taabootaa sinttan xurumbbaa punnanau doorettidosona. Obeedi-Eedoominne Yuuhee Taabootaa naaganau doorettidosona. </div><div class='s'>Taabootaa Yerusalaame Efiidosona </div><div class='r'>(Sameela Maxaafaa Naa77anttuwaa 6:12-22) </div><div class='p'> <span class="verse" id="V25">25&#160;</span>Hegaappe guyyiyan Daawiti, Israa7eela cimatinne shaalaqati GODAA Maachchaa Taabootaa Obeedi-Eedooma sooppe ehaanau ufaittidi biidosona.  <span class="verse" id="V26">26&#160;</span>GODAA Maachchaa Taabootaa tookkida Leewata Xoossai maaddido gishshau, eti laappun korimatanne laappun dorssa orggeta yarshshidosona.  <span class="verse" id="V27">27&#160;</span>Daawiti, Taabootaa tookkida Leewati ubbai, mazamuriyaa yexxiyaageetinne mazamuriyaa yexxiyaageetu halaqai Kanaanee liinuwaa giyo qacinaappe dadettida maayuwaa maayidosona. Daawitikka qassi liinuwaappe dadettida eefuudiyaa giyo maayuwaa maayiis.  <span class="verse" id="V28">28&#160;</span>Hagaadan oottidi, Israa7eela ubbai hombbociiddi, xurumbbaanne malkkataa punniiddi, daalaa qaattiiddinne, diittaanne maazinqqiyaa diixxiiddi, GODAA Maachchaa Taabootaa ehiidosona. </div><div class='p'> <span class="verse" id="V29">29&#160;</span>GODAA Maachchaa Taabootai Daawita Katamaa gelido wode, Saa7oola na7iyaa Miikaala maskkootiyaara xeellada, Kawoi Daawiti ufaittidi durishiininne kaa7ishin be7aasu; be7ada Daawita ba wozanan karaasu. </div><ul class='tnav'>
<li><a href='index.htm'>Hanidabaa Odiya Koiro Maxaafaa</a></li>
<li><a href='1CH14.htm'>&lt;</a></li>
<li><a href='1CH.htm'>15</a></li>
<li><a href='1CH16.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
