<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Naa77antto Ximootiyoosa 2</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Naa77antto Ximootiyoosa</a></li>
<li><a href='2TI01.htm'>&lt;</a></li>
<li><a href='2TI.htm'>2</a></li>
<li><a href='2TI03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Kiristtoosayyo Lo77o Wotaaddara Gididi Metuwaa Ekkiyoogaa </div><div class='p'> <span class="verse" id="V1">1&#160;</span>Simmi ta na7au, Kiristtoos Yesuusan de7iya aaro kehatettan minna.  <span class="verse" id="V2">2&#160;</span>Qassi daro markkati de7iyoosan taappe neeni siyido yohota harata tamaarissanau danddayiya ammanettida asatuyyo hadaraa imma. </div><div class='p'> <span class="verse" id="V3">3&#160;</span>Yesuus Kiristtoosayyo ammanettida wotaaddaradan, tanaara waayetta.  <span class="verse" id="V4">4&#160;</span>Olaa biya wotaaddarai ba halaqaa ufaissanau, wotaaddara gidenna asai oottiyo oosuwan walahettenna.  <span class="verse" id="V5">5&#160;</span>Qassi baaxiyaa gaittiya uraikka baaxetana xayikko, woituwaa ekkenna.  <span class="verse" id="V6">6&#160;</span>Daro daafuridi oottida biittaa goyiya bitanee shiiqida kattaappe bana gakkiyaagaa koiro ekkanau bessees.  <span class="verse" id="V7">7&#160;</span>Neeni ubbabaa akeekanaadan, Godai nena danddayissana gishshau, taani giyoogaa qoppa. </div><div class='p'> <span class="verse" id="V8">8&#160;</span>Taani wonggeliyaa mishiraachchuwaa yootiyoogaadan, haiquwaappe denddida Daawita zariyaa Yesuus Kiristtoosa qoppa.  <span class="verse" id="V9">9&#160;</span>Taani wonggeliyaa mishiraachchuwaa yootiyo gishshau, iitabaa oottidabaadan, harai atto qashettana gakkanaassi waayettais. SHin Xoossaa qaalai qashettenna.  <span class="verse" id="V10">10&#160;</span>Hegaa gishshau, taani Xoossai doorido asatikka Kiristtoos Yesuusan de7iya atotettaa merinaa bonchchuwaara demmanaadan, eta gishshau, taani ubbaban waayettais. </div><div class='p'> <span class="verse" id="V11">11&#160;</span>Hagee, </div><div class='q'>“Nuuni aara issippe haiqqidobaa gidikko, </div><div class='q2'>aara issippe de7ana. </div><div class='q'> <span class="verse" id="V12">12&#160;</span>Nuuni genccikko, </div><div class='q2'>aara issippe kawotana. </div><div class='q'>Nuuni a kaddikko, </div><div class='q2'>ikka nuna kaddana. </div><div class='q'> <span class="verse" id="V13">13&#160;</span>Nuuni ammanettennan aggikkokka, </div><div class='q2'>i ammanettiyaagaa gididi de7ana. </div><div class='q'>Aissi giikko, i bana ba huuphen </div><div class='q2'>erikke gaanau danddayenna” </div><div class='m'>giyaagee tumu haasaya. </div><div class='s'>Mino Oosanchchaa </div><div class='p'> <span class="verse" id="V14">14&#160;</span>Neeni ne asaa hagaa hassayissa; eti qaalan palamettenna mala, Xoossaa sinttan zora. Hegee siyiya asa mooriyoogaappe attin, ainne go77enna.  <span class="verse" id="V15">15&#160;</span>Neeni Xoossaa tumatettaa qaalaa suuretettan yootiyaagaanne qassi a oosuwaayyo yeellatenna oosanchcha gidada, Xoossai sabbiyo asadan, ne huuphiyaa Xoossau immanau minna.  <span class="verse" id="V16">16&#160;</span>SHin ha sa7au injjetiya pattenna haasayaappe nena naaga. Aissi giikko, hegee Xoossaappe asa haassees.  <span class="verse" id="V17">17&#160;</span>Qassi eti tamaarissiyoogee bollaa mirggiya cittuwaadan ubbasaa gakkana. He tamaarissiyaageetuppe naa77ati Hemeneyoosanne Piliixoosa.  <span class="verse" id="V18">18&#160;</span>Eti tumaa ogiyaa aggidi, “Nuuni haiquwaappe denddiyoogee kase aadhdhiichchiis” yaagidi amarida ammaniya asatu ammanuwaa bashshoosona. </div><div class='p'> <span class="verse" id="V19">19&#160;</span>Gidikkokka, Xoossai essido mino tuussai qaaxxana danddayenna. Qassi a bollan, “Godai baageeta erees”; qassi “Godaabaa gidiya ooninne iita ooso aggi bayo” yaagiya qaalati xaafettidosona. </div><div class='p'> <span class="verse" id="V20">20&#160;</span>Issi gita keettan worqqaappenne biraappe merettida miishsha xalaala gidennan, mittaappenne urqqaappe merettida miishshatikka de7oosona. Hegeetuppe baggati bonchcho oosuwaa etan oottanau, qassi baggati tooshettiyaabaa etan oottanau merettidosona.  <span class="verse" id="V21">21&#160;</span>Hegaa gishshau, ooninne ha iitabaa ubbaappe bana geeshshikko, i ba Godaa go77iya ooso oottanau bana immido gishshau, bonchcho ooso oottiyo miishsha gidana. Qassi lo77o ooso ubbaa oottanau giigettidaagaa gidana. </div><div class='p'> <span class="verse" id="V22">22&#160;</span>SHin neeni iita wodallatetta amuwaappe baqata. Banttana maaddanau geeshsha wozanaappe Godaa xeesiyaageetuura issippe, xillotettaa, ammanuwaa, siiqotettaanne sarotettaa minttada kaalla. </div><div class='p'> <span class="verse" id="V23">23&#160;</span>SHin eeyyatu palamainne ainne erennaageetu palamai ooshsha kaalettiyoogaa erada appe baqata.  <span class="verse" id="V24">24&#160;</span>Godaa ashkkarai ubbaayyo kehiyaagaa, loitti tamaarissiyaagaanne danddayanchcha gidanau besseesippe attin, ooyettanau bessenna.  <span class="verse" id="V25">25&#160;</span>Qassi i bana ixxiyaageeta ashkketettan seeriyaagaa gidanau bessees. Eti bantta nagaraappe simmidi, tumatettaa eranaadan Xoossai oottanaakko, ooni erii.  <span class="verse" id="V26">26&#160;</span>Qassi eti bantta wozanaa qofau simmidi, banttana ba koyidobau azazettana mala oiqqida xalahee halaqaa gitiyaappe kessi ekkana. </div><ul class='tnav'>
<li><a href='index.htm'>Naa77antto Ximootiyoosa</a></li>
<li><a href='2TI01.htm'>&lt;</a></li>
<li><a href='2TI.htm'>2</a></li>
<li><a href='2TI03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
