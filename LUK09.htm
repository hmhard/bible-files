<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Luqaasa 9</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luqaasa</a></li>
<li><a href='LUK08.htm'>&lt;</a></li>
<li><a href='LUK.htm'>9</a></li>
<li><a href='LUK10.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='s'>Yesuusi Ba Erissiyo 12 Ashkkarata Wonggeliyaa Mishiraachchuwaa Odanaadan Kiittiis </div><div class='r'>(Maatiyoosa 10:5-15; Marqqoosa 6:7-13) </div><div class='p'> <span class="verse" id="V1">1&#160;</span>Yesuusi ba tammanne naa77u erissiyo ashkkarata issippe baakko xeesidi, xalahiyaa ubbaa asaappe kessanaunne harggiyaageeta pattanau etassi wolqqaanne alaafetettaa immiis. </div><div class='p'> <span class="verse" id="V2">2&#160;</span>Xoossaa kawotettaabaa yootanaunne harggiyaageeta pattanau eta kiittiis.  <span class="verse" id="V3">3&#160;</span>I eta hagaadan yaagiis; “Gatima woi qarcciita woi quma woi miishsha ainnekka ogiyaa biiddi oiqqoppite; naa77antto qoliyaakka oiqqoppite.  <span class="verse" id="V4">4&#160;</span>Inttena asi awan mokkikkokka, katamaappe kiyana gakkanaashin, he keettan utti bayite.  <span class="verse" id="V5">5&#160;</span>Katamaa asai inttena mokkennan ixxikko, he katamaappe kiyite; kiyiiddi eti inttena mokkennan ixxidoogaassi markka gidana mala, intte tohuwaappe buhiyaa shocite” yaagiis. </div><div class='p'> <span class="verse" id="V6">6&#160;</span>Erissiyo ashkkarati biidi, qeeri katama ubban Xoossaa qaalaa yootiiddinne harggiya asaa ubbasan pattiiddi yuuyoosona. </div><div class='s'>Heeroodisi Yesuusa Woriyaa Siyiis </div><div class='r'>(Maatiyoosa 14:1-12; Marqqoosa 6:14-29) </div><div class='p'> <span class="verse" id="V7">7-8&#160;</span>Galiila biittaa haariya Heeroodisi hanidabaa ubbaa siyiis. Issi issi asai, “Yohaannisi haiquwaappe denddiis” yaagees; hinkko asai, “Eelaasi kiyidi beettiis” yaagees; harati, “Beni hananabaa yootiyaageetuppe issoi denddiis” yaagoosona. Hegaa gishshau, Heeroodisi ba wozana giddon metootiis.  <span class="verse" id="V9">9&#160;</span>Metootidi, “Taani Yohaannisa qooriyaa muucissarggaas; shin hagaadan asai haasayiyo bitanee oonee?” yaagidi, Yesuusa be7anau koyiis. </div><div class='s'>Yesuusi Ichchashu SHa7u Asaa Miziis </div><div class='r'>(Maatiyoosa 14:13-21; Marqqoosa 6:30-44; Yohaannisa 6:1-14) </div><div class='p'> <span class="verse" id="V10">10&#160;</span>Yesuusi kiittidoogeeti simmidi, bantta oottidobaa ubbaa Yesuusassi odidosona. Yesuusi eta xalaalaa ekkidi, Beetasaida giyo katamaa matan de7iya bazzuwaa biis.  <span class="verse" id="V11">11&#160;</span>Asai a eridi kaallin, eta mokkidi, Xoossaa kawotettaabaa yootiis; harggiyaappe pattanau koshshiyoogeetakka pattiis. </div><div class='p'> <span class="verse" id="V12">12&#160;</span>Sa7ai omariyo wode, tammanne naa77u erissiyo ashkkarati Yesuusakko yiidi, “Asa ubbai dere giddonne qeeri katamatu giddo biidi, aqiyoosaanne shinqqe demmana mala, asaa yedda; aissi giikko, nuuni hagan asi bainnasan de7oos” yaagidosona. </div><div class='p'> <span class="verse" id="V13">13&#160;</span>SHin Yesuusi eta, “Asau miyoobaa intte immite” yaagiis. </div><div class='p'>Yaagin eti, “Nuuyyo ichchashu oittappenne naa77u moleppe hari baawa; nuuni ha daro asau qumaa shammanau baanaagaa koyai?” yaagidosona.  <span class="verse" id="V14">14&#160;</span>Aissi giikko, he sohuwan ichchashu sha7u gidiya asai de7ees. </div><div class='p'>Yesuusi ba erissiyo ashkkarata, “Ishatamu ishatamu asaa citan citan shaakki shaakki utissite” yaagiis.  <span class="verse" id="V15">15&#160;</span>Erissiyo ashkkarati i giidoogaadan, ubba asaa utissidosona.  <span class="verse" id="V16">16&#160;</span>Yesuusi ichchashu oittaanne naa77u moliyaa oiqqidi, saluwaa pude xeellidi, Xoossaa galatiis; he oittaanne moliyaa menttidi, “Daro asaa sintti aattite” yaagidi, erissiyo ashkkaratussi immiis.  <span class="verse" id="V17">17&#160;</span>Asa ubbai miidi kalliis; kallin attida xarzzai tammanne naa77u samppaa kumidaagaa denttidosona. </div><div class='s'>PHeexiroosa Ammanuwaanne A Markkatettaa </div><div class='r'>(Maatiyoosa 16:13-19; Marqqoosa 8:27-29) </div><div class='p'> <span class="verse" id="V18">18&#160;</span>Issitoo Yesuusi barkka woossiyo wode, i erissiyo ashkkarati a matan de7oosona; de7ishin, “Asai tana oona gii?” yaagidi eta oichchiis. </div><div class='p'> <span class="verse" id="V19">19&#160;</span>Eti zaaridi, “Asai nena Xammaqiya Yohaannisa yaagees; hara asai Eelaasa yaagees; harai qassi beni hananabaa yootiyaageetuppe issoi denddiis yaagees” yaagidosona. </div><div class='p'> <span class="verse" id="V20">20&#160;</span>Yaagin Yesuusi eta, “Yaanin intte tana oona geetii?” yaagiis. </div><div class='p'>PHeexiroosi zaaridi, “Neeni Xoossai tiyido Kiristtoosa” yaagidi zaariis. </div><div class='s'>Yesuusa Kaalliyo Hanotaa </div><div class='r'>(Maatiyoosa 10:38-39; 16:24-28; Marqqoosa 8:34-38; Luqaasa 14:26-27) </div><div class='p'> <span class="verse" id="V21">21&#160;</span>SHin Yesuusi eta, “Hagaa oossinne odoppite” yaagidi, minttidi azaziiddi,  <span class="verse" id="V22">22&#160;</span>“Taani, Asa Na7ai, daro waayettanau bessees; tana cimati, qeese halaqatinne higgiyaa tamaarissiyaageeti ixxanau bessees; eti tana woranaunne taani heezzantto gallassi haiquwaappe denddanau bessees” yaagiis. </div><div class='p'> <span class="verse" id="V23">23-24&#160;</span>Yesuusi asa ubbaa hagaadan yaagiis; “Ba shemppuwaa ashshana koyiya urai bashshana; shin ba shemppuwaa ta gishshau bashshiya urai ashshana; hegaa gishshau, tana kaallana koyiya urai de7ikko, bana yeggi bayo; yaatidi ubba gallassi ba masqqaliyaa tookkidi, tana kaallo.  <span class="verse" id="V25">25&#160;</span>Issi urai ba huuphiyaa bashshidi, woi bau pacissidi, sa7an de7iya ubbabaa bau shiishshikko, a ai maaddanee?  <span class="verse" id="V26">26&#160;</span>Asi tanaaninne ta qaalan yeellatikko, taani Asa Na7ai, ta bonchchuwaara, ta Aawaa bonchchuwaaranne geeshsha kiitanchchatu bonchchuwaara yiyo wode, aani yeellatana.  <span class="verse" id="V27">27&#160;</span>Taani intteyyo tumaa gais; amarida asati Xoossaa kawotettaa be7ennan haiqqennaageeti hagan de7oosona” yaagiis. </div><div class='s'>Yesuusa Merai Laamettiis </div><div class='r'>(Maatiyoosa 17:1-8; Marqqoosa 9:2-8) </div><div class='p'> <span class="verse" id="V28">28&#160;</span>Yesuusi hegaadan giidoogaappe guyyiyan, hosppun gallassa gidiyaagaa gam77idi, PHeexiroosa, Yohaannisanne Yaaqooba ekkidi, woossanau deriyaa huuphiyaa kiyiis.  <span class="verse" id="V29">29&#160;</span>I woossishin, a merai laamettiis. A maayoikka phoolidi booxxiis.  <span class="verse" id="V30">30&#160;</span>Akeekennan, Muusanne Eelaasa giyo naa77u asati kiyi beettidi, aara haasayidosona.  <span class="verse" id="V31">31&#160;</span>Eti bonchchuwaara beettidi, Yesuusi Xoossaa qofaa polanau Yerusalaamen haiqqanaagaa aara haasayidosona.  <span class="verse" id="V32">32&#160;</span>SHin PHeexiroosinne aara de7iyaageeti xiskkuwan kairidosona. SHin beegottidi, Yesuusa bonchchuwaanne aara issippe eqqida naa77u asata be7idosona.  <span class="verse" id="V33">33&#160;</span>He naa77u asati Yesuusa matappe biishin, PHeexiroosi Yesuusassi woigiyaakko akeekidi erennan a, “Ta Godau, nuuni hagan de7iyoogee nuussi lo77o; nuuni heezzu zamppata issuwaa neessi, issuwaa Muusessi, issuwaa Eelaasassi zamppayana” yaagiis. </div><div class='p'> <span class="verse" id="V34">34&#160;</span>PHeexiroosi hegaa etassi giishin, shaarai yiidi, eta genttiis. Genttishin erissiyo ashkkarati yayyidosona.  <span class="verse" id="V35">35&#160;</span>SHaaraappe, “Hagee taani doorido ta Na7aa; i giyoogaa siyite” giya qaalai yiis.  <span class="verse" id="V36">36&#160;</span>Yiidoogaappe guyyiyan, Yesuusi barkka attiis. Eti co77u giidi, oossinne he wode be7ido yohuwaappe ainne odibookkona. </div><div class='s'>Yesuusi Tuna Ayyaanai Oiqqido Na7aa Pattiis </div><div class='r'>(Maatiyoosa 17:14-18; Marqqoosa 9:14-27) </div><div class='p'> <span class="verse" id="V37">37&#160;</span>Wonttetta gallassi, eti deriyaappe duge wodhdhido wode, daro asai Yesuusaara gaittiis.  <span class="verse" id="V38">38&#160;</span>Asai qoppennan asaappe issoi ba qaalaa xoqqu oottidi, “Tamaarissiyaagoo, taassi issi na7aa xalaalai de7iyo gishshau, neeni a be7anau nena woossais;  <span class="verse" id="V39">39&#160;</span>qassi iita ayyaanai au denddees; denddidi akeekennan a waasissees; a doonaara hoommoi goppattana gakkanaashin a kokkorssidi, ubba gallassi qohiyoogaappe attin, a elle yeddenna.  <span class="verse" id="V40">40&#160;</span>Ne erissiyo ashkkarati he iita ayyaanaa kessana mala, taani eta woossaas; shin danddayibookkona” yaagiis. </div><div class='p'> <span class="verse" id="V41">41&#160;</span>Yesuusi zaaridi eta, “Ammanenna ha wodiyaa geella asau! Taani inttenaara aude gakkanaashin de7anee? Qassi inttebaa aude gakkanaashin danddayanee? Ne na7aa haa ekka ya” yaagiis. </div><div class='p'> <span class="verse" id="V42">42&#160;</span>Na7ai yiishin, xalahee a sa7an ooggidi kokkorssiis; shin Yesuusi tuna ayyaanaa agga giidi, na7aa pattidi, a aawaassi zaaridi immiis.  <span class="verse" id="V43">43&#160;</span>Asa ubbai Xoossaa gita wolqqan garamettiis. </div><div class='s'>Yesuusi Ba Haiquwaabaa Naa77anttuwaa Yootiis </div><div class='r'>(Maatiyoosa 17:22-23; Marqqoosa 9:30-32) </div><div class='p'>Eti ubbai Yesuusi oottido ubbaban garamettishin, i ba erissiyo ashkkaratussi yootiiddi,  <span class="verse" id="V44">44&#160;</span>“Tana Asa Na7aa asi asau aattidi immana; ha yohuwaa dogoppite” yaagiis.  <span class="verse" id="V45">45&#160;</span>SHin i giyoogaa eti akeekibookkona; eti akeekenna mala, etappe yohoi geemmiis. He yohuwaa a oichchanau yayyoosona. </div><div class='s'>Ubbaappe Aadhdhiyai Oonee? Giyo Oishaa </div><div class='r'>(Maatiyoosa 18:1-5; Marqqoosa 9:33-37) </div><div class='p'> <span class="verse" id="V46">46&#160;</span>Erissiyo ashkkarati, “Nu giddon aadhdhiyaagee oonee?” yaagidi palamettidosona.  <span class="verse" id="V47">47&#160;</span>Yesuusi eti qoppiyoogaa eridi, guutta na7aa ehiidi, ba matan essidi,  <span class="verse" id="V48">48&#160;</span>“Ha guutta na7aa ta sunttan mokkiya ooninne tana mokkees; qassi tana mokkiyaagee tana kiittidaagaakka mokkees; aissi giikko, intte ubbaa giddon guuxxiyaagee ubbaappe gitatees” yaagiis. </div><div class='s'>Intte Giyoogaa PHalqqenna Urai Intte Bagga </div><div class='r'>(Marqqoosa 9:38-40) </div><div class='p'> <span class="verse" id="V49">49&#160;</span>Yohaannisi zaaridi, “Godau, issi asi ne sunttan xalaheta kessiyaagaa nuuni be7idi, nu bagga gidenna gishshau, a diggida” yaagiis. </div><div class='p'> <span class="verse" id="V50">50&#160;</span>SHin Yesuusi a, “Intte giyoobaa phalqqenna urai intte bagga gidiyo gishshau, a diggoppite” yaagiis. </div><div class='s'>Samaariyaa Asati Yesuusa Mokkanau Koyibookkona </div><div class='p'> <span class="verse" id="V51">51&#160;</span>Yesuusi saluwaa biyo wodee matin, Yerusalaame baanau denddiis.  <span class="verse" id="V52">52&#160;</span>Qassi ba kiittiyoogeeta baappe sinttau kiittiis; kiittin eti ayyo ubbabaa giigissanau, Samaariyaa biittan de7iya issi qeeri katamaa biidosona.  <span class="verse" id="V53">53&#160;</span>SHin i Yerusalaame baanau denddido gishshau, asai a mokkibeenna.  <span class="verse" id="V54">54&#160;</span>I erissiyo ashkkarati Yaaqoobinne Yohaannisi hegaa be7idi, “Godau, nuuni Eelaasi oottidoogaadan, ‘Tamai saluwaappe yiidi eta mo’ yaagana mala koyai?” yaagidosona. </div><div class='p'> <span class="verse" id="V55">55&#160;</span>SHin guyye simmidi eta, “Aggite, inttessi ai mala ayyaani de7iyaakko erekketa.  <span class="verse" id="V56">56&#160;</span>Taani, Asa Na7ai, asa shemppo ashshanau yiidoogaappe attin, bashshanau yabeikke” yaagiis. Eti harasan de7iya qeeri katamaa biidosona. </div><div class='s'>Yesuusa Kaalliyaageeta Gakkiya Paaciyaa </div><div class='r'>(Maatiyoosa 8:19-22) </div><div class='p'> <span class="verse" id="V57">57&#160;</span>Eti ogiyaara biishin, issi bitanee a, “Godau, neeni biyoosaa ubbaa taani nena kaallana” yaagiis. </div><div class='p'> <span class="verse" id="V58">58&#160;</span>Yesuusi a, “Worakanatussi ollai de7ees; kafotussikka keettai de7ees; shin taani, Asa Na7ai, zin77ada shemppa ekkiyoosikka tau baawa” yaagiis. </div><div class='p'> <span class="verse" id="V59">59&#160;</span>Yesuusi haraa, “Tana kaalla” yaagiis. </div><div class='p'>SHin, bitanee “Godau, taani kaseta baada ta aawaa moogoo?” yaagiis. </div><div class='p'> <span class="verse" id="V60">60&#160;</span>Yaagin Yesuusi a, “Haiqqidaageeti bantta haiqqidaageeta moogona; nena gidikko baada, Xoossaa kawotettaabaa yoota” yaagiis. </div><div class='p'> <span class="verse" id="V61">61&#160;</span>Qassi hara bitanee, “Godau, taani nena kaallana; shin koiroora ta so asaa saro goo?” yaagiis. </div><div class='p'> <span class="verse" id="V62">62&#160;</span>SHin Yesuusi a, “Booraa goyiiddi, guyye xeelliyai ooninne Xoossaa kawotettaassi bessenna” yaagiis. </div><ul class='tnav'>
<li><a href='index.htm'>Luqaasa</a></li>
<li><a href='LUK08.htm'>&lt;</a></li>
<li><a href='LUK.htm'>9</a></li>
<li><a href='LUK10.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
