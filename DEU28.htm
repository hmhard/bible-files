<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Zaarettido Wogaa 28</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Zaarettido Wogaa</a></li>
<li><a href='DEU27.htm'>&lt;</a></li>
<li><a href='DEU.htm'>28</a></li>
<li><a href='DEU29.htm'>&gt;</a></li>
</ul>
<div class="main">
 
<div class='chapterlabel' id="V0"> 28</div><div class='s'>Azazettin Beettiya Anjjuwaa </div><div class='r'>(Wogaabaa 26:3-13; Zaarettido Wogaa 7:12-24) </div><div class='p'> <span class="verse" id="V1">1&#160;</span>“GODAAYYO, ne Xoossaayyo, polo azazettikko, hachchi taani neeyyo immiyo azazo ubbaa minttada kaallikko, GODAI ne Xoossai biittan de7iya kawotettatu ubbaappe nena xoqqu xoqqu oottana.  <span class="verse" id="V2">2&#160;</span>GODAAYYO, ne Xoossaayyo, neeni azazettikko, hagaappe kaallidi de7iya anjjoi ubbai nebaa gidana. </div><div class='b'> &#160; </div><div class='q'> <span class="verse" id="V3">3&#160;</span>“Neeni kataman anjjettidaagaa gidana; </div><div class='q2'>gaxariyankka anjjettidaagaa gidana. </div><div class='q'> <span class="verse" id="V4">4&#160;</span>Ne uluwaa aifee, ne shooqaa aifee, </div><div class='q'>ne mehiyaa maratinne </div><div class='q2'>ne dorssaanne ne deeshshaa wudiyaa marati </div><div class='q'>corattidi anjjettidaageeta gidana. </div><div class='q'> <span class="verse" id="V5">5&#160;</span>Ne kattaa keesheenne ne munaqa keree </div><div class='q2'>anjjettidaageeta gidana. </div><div class='q'> <span class="verse" id="V6">6&#160;</span>Neeni gelaiddakka kiyaiddakka </div><div class='q2'>anjjettidaagaa gidana. </div><div class='p'> <span class="verse" id="V7">7&#160;</span>“Ne bollan denddiya ne morkketa GODAI ne sinttan xoonettidaageeta oottana. Eti ne bolli issi ogiyaara yaana; shin laappun ogiyaara ne sinttappe baqatidi xayana. </div><div class='p'> <span class="verse" id="V8">8&#160;</span>“GODAI ne kushee oiqqidobaa ubbaanne ne gootaraa anjjana; GODAI ne Xoossai neeyyo i immiyo biittan nena anjjana. </div><div class='p'> <span class="verse" id="V9">9&#160;</span>“Neeni GODAA ne Xoossaa azazuwaa naagikkonne a ogiyan hemettikko, i neeyyo kase caaqqidoogaadan, GODAI nena baayyo dummatida geeshsha dere oottidi essana.  <span class="verse" id="V10">10&#160;</span>Hegaappe guyyiyan, biittan de7iya asai ubbai GODAA sunttai nenan xeegettidoogaa be7idi yayyana.  <span class="verse" id="V11">11&#160;</span>GODAI neeyyo immanau kase ne maizza aawatuyyo caaqqido he biittan, ne uluwaa aifiyaa, ne mehiyaa aifiyaanne, ne shooqaa aifiyaa darissidi nena anjjana. </div><div class='p'> <span class="verse" id="V12">12&#160;</span>“Ne kushiyaa oosuwaa ubbaa anjjanaunne, GODAI ne biittaassi iraa wodiyan bukissanau ba minjja keettaa, saluwaa penggiyaa neeyyo dooyana; qassi neeni daro kawotettatussi tal77anappe attin, ooppenne haa tal77akka.  <span class="verse" id="V13">13&#160;</span>GODAI nena huuphe kessanappe attin, guyye goina kessenna. Hachchi taani neeyyo immiyo, GODAA ne Xoossaa azazuwaa siyada, hegaa minttada kaallikko, neeni bolla gidanappe attin, garssa gedakka.  <span class="verse" id="V14">14&#160;</span>Taani neeyyo hachchi immido azazuwaappe haddirssinne ushachchi gaada, hara xoossata kaalloppanne etau oottoppa. </div><div class='s'>Azazettennan Ixxiyoogee Ehiyo Qanggettaa </div><div class='r'>(Wogaabaa 26:14-46) </div><div class='p'> <span class="verse" id="V15">15&#160;</span>“SHin neeni GODAA ne Xoossaa qaalaayyo azazettennan ixxada, hachchi taani nena azaziyo wogaanne azazuwaa ubbaa naagennan aggikko, hagaappe kaallidi de7iya qanggettati ubbai ne bolli yaananne nena eti demmana. </div><div class='p'> <span class="verse" id="V16">16&#160;</span>“Neeni kataman qanggettidaagaa gidana; gaxariyankka neeni qanggettidaagaa gidana. </div><div class='p'> <span class="verse" id="V17">17&#160;</span>“Ne kattaa keesheenne ne munaqa keree qanggettidaagaa gidana. </div><div class='p'> <span class="verse" id="V18">18&#160;</span>“Ne uluwaa aifee, ne shooqaa aifee, ne marainne ne aayee, ne dorssaanne deeshshaa wudee qanggettidaagaa gidana. </div><div class='p'> <span class="verse" id="V19">19&#160;</span>“Neeni gelaiddakka kiyaiddakka qanggettidaagaa gidana. </div><div class='p'> <span class="verse" id="V20">20&#160;</span>“Neeni ne iita oosuwan tana aggido gishshau, eesuwan neeni xayana gakkanaashin, ne oottiyo ooso ubban GODAI qanggettaa, shabbirssaanne seeraa yeddana.  <span class="verse" id="V21">21&#160;</span>Neeni laattanau biyo biittaappe xayana gakkanaashin, GODAI boshai neeppe duuxxennaadan oottana.  <span class="verse" id="V22">22&#160;</span>GODAI nena gilqqatettan, mishuwaaninne masunttan, xuuggiya awaaninne koshan, carkkuwaaninne dumma dumma kattaa harggiyan neeni xayana gakkanaashin shocana.  <span class="verse" id="V23">23&#160;</span>Neeppe bollaara ne ginan de7iya saloi nahaase birata gidana; ne biittaikka birata gidana.  <span class="verse" id="V24">24&#160;</span>GODAI ne biittan bukkiya iraa buhenne baana kessana; neeni biittaappe xayana gakkanaashin, baanai saluwaappe duge bukkana. </div><div class='p'> <span class="verse" id="V25">25&#160;</span>“GODAI nena ne morkketun xoonissana; neeni eta olanau issi ogiyaara kiyana; shin laappun ogiyaara ne eta sinttappe baqatana. Biittan de7iya kawotetta ubbai ne bolli gakkidabaa be7idi, yashshan shabbirettana.  <span class="verse" id="V26">26&#160;</span>Ne ahai saluwaa kafo ubbaunne bazzo do7au quma gidana; eta yedettiyaabikka de7enna. </div><div class='p'> <span class="verse" id="V27">27&#160;</span>“GODAI nena xalee bainna Gibxxe masunttan, kixan, ilaaninne puusuwan harggissana.  <span class="verse" id="V28">28&#160;</span>GODAI nena gooshshan, qooqetettaaninne dagaman shocana.  <span class="verse" id="V29">29&#160;</span>Gallassa seetan neeni qooqee xuman tattaafiyoogaadan tattaafana; ne oottiyoobai ubbai neeyyo giigennan ixxana. Ne de7o laitta ubban huqqunnettadanne bonqqettada daana. Nena maaddiya asakka demmakka. </div><div class='p'> <span class="verse" id="V30">30&#160;</span>“Neeni macca na7a giigissana shin, harai o dafidi efaana. Keettaa neeni keexxana; shin an de7akka. Woiniyaa ne tokkana; shin a aifiyaa maakka.  <span class="verse" id="V31">31&#160;</span>Ne boorai ne sinttan shukettana; shin a ashuwaa maakka. Ne haree neeppe bogettidi ekettana; shin neeyyo guyye simmenna. Ne dorssai ne morkkiyau imettana; hegaa ashshanau nena maaddiyaabi de7enna.  <span class="verse" id="V32">32&#160;</span>Ne aifiyaa sinttan ne attuma naatinne macca naati hara kawotettau imettana; eti simmin be7ana gaada xeellishin, ne aifee galjjana; hegaa digganau neeyyo aiba wolqqinne de7enna.  <span class="verse" id="V33">33&#160;</span>Ne biittaa aifiyaanne ne daafuridobaa ubbaa ne erenna asai maana; ne de7o ubban huqqunnettidaagaanne naaqettidaagaa gidana.  <span class="verse" id="V34">34&#160;</span>Ne be7iyo iitai nena gooshshana.  <span class="verse" id="V35">35&#160;</span>GODAI xalee bainna iita masunttan ne gulbbataanne ne wodiraa harggissana; yedhdhiya gediyaappe huuphiyaa gakkanaashin, nena he masunttan shocana. </div><div class='p'> <span class="verse" id="V36">36&#160;</span>“GODAI nenanne ne kawuwaa, nena gidin, ne maizza aawata gidinkka eribeenna asa dere efaana. Hegan neeni mittaappenne shuchchaappe merettida hara xoossatuyyo goinnana.  <span class="verse" id="V37">37&#160;</span>GODAI nena laaliyo hara kawotettatu ubbaa giddon poora hageetubaa giidi, qilliicciyoobaanne baceessiyoobaa gidana. </div><div class='p'> <span class="verse" id="V38">38&#160;</span>“Neeni daro kattaa ne shooqan zerana; shin boolee mirggin, guutta kattaa shiishshana.  <span class="verse" id="V39">39&#160;</span>Woiniyaa tokkada, a oottana; shin guxunee a mirggin, appe ainne maxakka; agadakka appe uyakka.  <span class="verse" id="V40">40&#160;</span>Ne biitta ubban zaitiyaa wogarai mokkana; shin aifee qoqqofettiichchin, wogaraa zaite demmakka.  <span class="verse" id="V41">41&#160;</span>Attumanne macca naata ne yelana; shin olai omooddi efirggin, eti nenaara de7okkona.  <span class="verse" id="V42">42&#160;</span>Ne mitta ubbaanne ne biittaa aifiyaa boolee wurssana. </div><div class='p'> <span class="verse" id="V43">43&#160;</span>“Ne giddon de7iya betee ne bolli xoqqu xoqqu gaana; shin neeni guyye yaada ziqqi ziqqi gaana.  <span class="verse" id="V44">44&#160;</span>I neeyyo tal77anappe attin, neeni ayyo tal77akka; i huuphe gidana; neeni goina gidana. </div><div class='p'> <span class="verse" id="V45">45&#160;</span>“GODAAYYO, ne Xoossaayyo, azazettennan ixxido gishshaunne i azazido azazuwaanne wogaa naagennan ixxido gishshau, neeni xayana gakkanaashin, ha qanggettati ubbai ne bolli wodhdhana; nena eti yedettana.  <span class="verse" id="V46">46&#160;</span>Ha qanggettati ne bollaaninne ne zaretu bollan merinau malaatanne maalaalissiyaaba gidana.  <span class="verse" id="V47">47&#160;</span>Neeyyo sa7ai injjetido wode, GODAU, ne Xoossau, ufaissaaninne galatan goinnabaakka.  <span class="verse" id="V48">48&#160;</span>Hegaa gishshau, nena namisan, saamuwan, kalluwaaninne metuwan ubbabaa xayada, GODAI ne bolli yeddiyo ne morkketuyyo haarettana; GODAI nena xaissana gakkanaashin, ne morggiyan birata qambbaraa waaxana. </div><div class='p'> <span class="verse" id="V49">49&#160;</span>“GODAI neeni eta qaalaa erenna kawotettaa ankkoi paalliyoogaadan eesoyiiddi, biittaa gaxaappe, haahuwaappe ne bolli ehaana.  <span class="verse" id="V50">50&#160;</span>Eti hanqqo som77uwaara de7iyaageeta; cimaa bonchchennaageeta; guuttatuyyookka qarettennaageeta.  <span class="verse" id="V51">51&#160;</span>Neeni xayana gakkanaashin, ne mehiyaa maraanne, ne biittaa aifiyaa maana. Eti neeni xayana gakkanaashin, ne kattaa, ne woiniyaa eessaa, ne zaitiyaa, ne miizzaanne ne dorssaa wudiyaa wurssana.  <span class="verse" id="V52">52&#160;</span>Ne biittan de7iya neeni ammanettiyo, adussa, mino dirssati mulesaara kolettana gakkanaashin, ne katamaa yuushuwan dooddidi, nena un77ettana. GODAI ne Xoossai neeyyo immido biitta ubbaa yuushuwan dooddidi nena un77ettana. </div><div class='p'> <span class="verse" id="V53">53&#160;</span>“Ne morkketi katamaa dooddidi nena un77ettiyo wode, miyoobaa xayada, GODAI ne Xoossai neeyyo immido, ne uluwaa aife gidiya, ne attuma naatunne ne macca naatu ashuwaa neeni maana.  <span class="verse" id="V54">54&#160;</span>Ne giddon harai atto kase injjiyan de7iis giyo asikka ba ishaassi, ba siiqiyo machcheessinne ba yelido naatussi qarettenna.  <span class="verse" id="V55">55&#160;</span>Morkketi katamaa dooddidi un77ettidoogaappe denddidaagan, harabi maanau bainna gishshau, ba miyo ba naatu ashuwaappe harau ooyyoonne immenna.  <span class="verse" id="V56">56&#160;</span>Ne giddon kase injjiyan de7aasu giyo, ba injjiyaappe denddidaagan sa7aa yedhdhanau shaatettiya maccaasiyaakka, ba siiqiyo azinaassi ba attumanne macca naatussi qarettukku.  <span class="verse" id="V57">57&#160;</span>A ba yelido do7aanne ba yelido yiiraa ba siiqiyo azinaakka ba yelido naatakka gattennan, uuzettada geeman barkka marggana. Aissi giikko, morkkee a de7iyo katamaa dooddidi o un77ettidonne tuggayido gishshau, iyyo miyoobi harabi aibinne baawa. </div><div class='p'> <span class="verse" id="V58">58&#160;</span>“Ha maxaafan xaafettida higgiyaa qaalata ubbaa neeni naagana xayikko, GODAA ne Xoossaa maalaalissiyaanne yashshiya sunttaa bonchchennan aggikko,  <span class="verse" id="V59">59&#160;</span>ne bollinne ne zariyaa ubbaa bolli GODAI yashshiya boshaa, simmenna bashshaanne xalee bainna iita harggiyaa ne bolli yeddana. </div><div class='p'> <span class="verse" id="V60">60&#160;</span>“Kase Gibxxe asaa bolli be7ada, neeni yayyido Gibxxe harggiyaa ubbaa zaaridi, ne bolli ehaana; he harggee nena yeddenna.  <span class="verse" id="V61">61&#160;</span>Qassi ha higgiyaa maxaafan xaafettibeenna hargge ubbaanne bosha ubbaa ne xayana gakkanaashin, GODAI ne bolli ehaana.  <span class="verse" id="V62">62&#160;</span>GODAA intte Xoossaa qaalaa siyennan ixxido gishshau, saluwaa xoolinttiyaadan corattida intteppe guuttai attana.  <span class="verse" id="V63">63&#160;</span>GODAI intteyyo lo77obaa oottiyo wodenne intte qoodaa corayiyo wode dosidoogaadan, ha77i intte bollan bashshaa ehiyo wodekka inttena laaliyo wodekka ufaittana; intte laattanau biyo biittaappekka shodettidi xayana. </div><div class='p'> <span class="verse" id="V64">64&#160;</span>“GODAI inttena biittau ha gaxaappe ya gaxaa gakkanaashin, biitta ubban laalana. Hegan inttena gidin, woi intte maizza aawati eribeenna, hara mittanne shuchcha xoossatuyyo goinnana.  <span class="verse" id="V65">65&#160;</span>He kawotettatu giddon intte woppaa demmekketa; intte tohuwaa caammai yedhdhiyo sohuwaa keena gadeekka intteyyo de7enna. Hegan GODAI intteyyo metobaa qofa xallan kumida huuphiyaa, amo xallan daafurida aifiyaanne hidootaa qanxxuwan kumida wozanaa immana.  <span class="verse" id="V66">66&#160;</span>Intte de7oi ubbai hirggaana gidana; gallassinne qammi shabbirssaaninne haiquwaa yashshan un77ettidi daana.  <span class="verse" id="V67">67&#160;</span>Intte wozanan kumida yashshaappenne intte aifee be7iyo palaappe denddidaagan, intte wonttiyo wode, ‘Aude qammanddeeshsha’ qassi qammiyo wode, ‘Aude wonttanddeeshsha’ yaagana.  <span class="verse" id="V68">68&#160;</span>Taani inttena, ‘Naa77antto ha ogiyaa beekketa’ giido ogiyaara GODAI inttena zaaridi markkabiyan guyye Gibxxe yeddana. Hegan intte aille gidanau, intte morkketuyyo inttena baizzanau koyana; shin inttena ailleyanaukka shammiyaabaa demmekketa” yaagiis. </div><ul class='tnav'>
<li><a href='index.htm'>Zaarettido Wogaa</a></li>
<li><a href='DEU27.htm'>&lt;</a></li>
<li><a href='DEU.htm'>28</a></li>
<li><a href='DEU29.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
