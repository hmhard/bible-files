<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Hizqqeela 25</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Hizqqeela</a></li>
<li><a href='EZK24.htm'>&lt;</a></li>
<li><a href='EZK.htm'>25</a></li>
<li><a href='EZK26.htm'>&gt;</a></li>
</ul>
<div class="main">
 
<div class='chapterlabel' id="V0"> 25</div><div class='s'>Amoonatu Bolli Odettida Hiraagaa </div><div class='p'> <span class="verse" id="V1">1&#160;</span>GODAA qaalai taakko hagaadan yaagiiddi yiis;  <span class="verse" id="V2">2&#160;</span>“Laa asa na7au, ne som77uwaa Amoona biittaakko zaarada, Amoonatu bolli hananabaa yoota.  <span class="verse" id="V3">3&#160;</span>Hagaadan yaaga; ‘Ubbaa Haariya GODAA qaalaa siyite. Ubbaa Haariya GODAI hagaadan yaagees; “Intte ta Beeta Maqidasee tuniyo wode, Israa7eela biittai baisa attiyo wodenne Yihudaa asai omooduwau biyo wode, ‘Hashshu!’ giido gishshau,  <span class="verse" id="V4">4&#160;</span>taani inttena arshsho bagga biittaa asaassi laata oottada immana. Yaatobare eti intte giddon kambbiyaa keexxana; keexxidi de7ana. Intte maana teeraa eti maana; intte maattaakka eti uyana.  <span class="verse" id="V5">5&#160;</span>Taani Raaba katamaa gaameelati heemettiyo soho kessana; Amoonatu katamatakka dorssaa wudee allaxxiyo soho oottana. Taani GODAA gidiyoogaa intte hegan erana” yaagees. </div><div class='p'> <span class="verse" id="V6">6&#160;</span>“ ‘Aissi giikko, Ubbaa Haariya GODAI hagaadan yaagees; “Intte Israa7eela bashshan kushiyaa baqqido gishshau, guppido gishshaunne ufaittido gishshau,  <span class="verse" id="V7">7&#160;</span>taani intte bolli ta kushiyaa yeddaas. Inttena kawotettatussi omoodo oottada immana. Taani inttena asaappe shaakkana; kawotettatu giddoppekka xaissana. Taani GODAA gidiyoogaa intte hegan erana” yaagees. </div><div class='s'>Moo7aaba Biittaa Bolli Odettida Hiraagaa </div><div class='p'> <span class="verse" id="V8">8&#160;</span>“ ‘Ubbaa Haariya GODAI hagaadan yaagees; “Moo7aabinne Eedoomi, ‘Be7ite, Yihudai hara kawotettatukka mala’ yaagido gishshau,  <span class="verse" id="V9">9&#160;</span>taani Moo7aaba biittaa bollan woraajjana; woraajjada a zawaa naagiya, Beeti-Yashimoota, Ba7aali-Ma7oonanne Qiriyaataima geetettiya, erettida katamata xaissana.  <span class="verse" id="V10">10&#160;</span>Hagaappe sinttanau Amoonatuurakka gujjada, eti kawotettatu giddon hassayettennaadan, taani eta arshsho bagga biittaappe yiida asatuyyo aattada immana.  <span class="verse" id="V11">11&#160;</span>Taani Moo7aaba pirddana. Taani GODAA gidiyoogaa eti hegan erana” yaagees. </div><div class='s'>Eedooma Biittaa Bolli Odettida Hiraagaa </div><div class='p'> <span class="verse" id="V12">12&#160;</span>“ ‘Ubbaa Haariya GODAI hagaadan yaagees; “Eedoomati Yihudaa bolli haluwaa kiyido gishshaunne daro moorido gishshau,  <span class="verse" id="V13">13&#160;</span>taani Ubbaa Haariya GODAI ta kushiyaa Eedooma bolli yeddana. Yeddada an de7iya asaanne mehiyaa mule xaissana; xaissada baisa kessana. Temaana katamaappe biidi, Dadaana katamaa gakkanaashin, eti bisuwan busakettana.  <span class="verse" id="V14">14&#160;</span>Taani Eedoomayyo ta asaa Israa7eela baggaara haluwaa kiyana. Israa7eelati eta bolli ta hanqquwaanne ta yiilluwaa keenaa oottana. Taani haluwaa kiyidoogaa eti erana. Taani Ubbaa Haariya GODAI hagaa odais” yaagees. </div><div class='s'>Pilisxxeematu Bolli Odettida Hiraagaa </div><div class='p'> <span class="verse" id="V15">15&#160;</span>“ ‘Ubbaa Haariya GODAI hagaadan yaagees; “Pilisxxeemati bantta wozanaa iitatettan haluwaa kiyido gishshaunne aqida lancciyan Yihudaa xaissanau koyido gishshau,  <span class="verse" id="V16">16&#160;</span>taani ta kushiyaa Pilisxxeematu bolli yeddana. Yeddada taani etanne abbaa doonan attidaageeta ubbaa xaissana.  <span class="verse" id="V17">17&#160;</span>Taani etau gita haluwaa kiyana; ta hanqquwan eta qaxxayana. Taani etayyo haluwaa kiyiyo wode, taani GODAA gidiyoogaa eti erana” yaagees’ yaaga” yaagiiddi yiis. </div><ul class='tnav'>
<li><a href='index.htm'>Hizqqeela</a></li>
<li><a href='EZK24.htm'>&lt;</a></li>
<li><a href='EZK.htm'>25</a></li>
<li><a href='EZK26.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
