<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 38</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB37.htm'>&lt;</a></li>
<li><a href='JOB.htm'>38</a></li>
<li><a href='JOB39.htm'>&gt;</a></li>
</ul>
<div class="main">
 
<div class='chapterlabel' id="V0"> 38</div><div class='s'>GODAA Haasayaa </div><div class='s'>GODAI Iyyoobassi Haasayees </div><div class='p'> <span class="verse" id="V1">1&#160;</span>Hegaappe guyyiyan, GODAI gotiyaa giddoppe Iyyoobassi hagaadan yaagidi zaariis;  <span class="verse" id="V2">2&#160;</span>“Eri bainna haasayan ta zoriyaa tashsha7issiyaagee i hagee oonee?  <span class="verse" id="V3">3&#160;</span>Ane neeni asadan ne xeessaa gixxa denddada, taani oichchiyoogaa taayyo oda. </div><div class='p'> <span class="verse" id="V4">4&#160;</span>“Taani sa7aa medhdhiyo wode, neeni awan de7ai? Ane neeyyo akeekai de7ikko, taayyo yoota.  <span class="verse" id="V5">5&#160;</span>Ha sa7ai ai keena gidanau bessiyaakko, he qofaa qachchidai oonee? Likkiyo wodoruwaakka sa7aa bolli yeggidaagee oonee? Hegaa zaaruwaa ubbaa erai?  <span class="verse" id="V6">6&#160;</span>Sa7aa tuuqeta kunddennaadan mintti oiqqidabai aibee? Sa7aa baasuwau koiro shuchchaa wottidai oonee?  <span class="verse" id="V7">7&#160;</span>He gallassi maallado xoolintteti issippe yexxidoogaanne kiitanchchati ubbai ufaissau ililidoogaa neeni erai? </div><div class='p'> <span class="verse" id="V8">8&#160;</span>“Abbaa haattai, biittaa gomppaappe xuuqqidi kiyiyo gallassi, a penggeta gorddidaagee oonee?  <span class="verse" id="V9">9&#160;</span>Abbaa shaaraa maizzidaagee, qassi xumankka xaaxa wottidaagee tana.  <span class="verse" id="V10">10&#160;</span>Abbaayyo kanttenna zawaa medhdhidaagee, a penggiyaanne a hiraquwaa sohuwan wottidaagee tana.  <span class="verse" id="V11">11&#160;</span>Taani, ‘Hagaa gakka; shin hagaappe aadhdhoppa; ne wolqqaama beetaikka hegan eqqo’ yaagaas. </div><div class='p'> <span class="verse" id="V12">12&#160;</span>“Iyyoobaa, neeni yelettoosappe awai maallado guuraara kiyanaadan azaza erai?  <span class="verse" id="V13">13&#160;</span>Biittaa xanxxan poo7uwaa bessana malanne iita asatakka eti qosettidosaappe qoncciyaa kessana mala, neeni wonttaa azaza erai?  <span class="verse" id="V14">14&#160;</span>Gallassaa poo7oi zumatanne zanggaarata dakkoyidi wottido maayoi eqqidabaadan beettanaadan oottees; qassi urqqa miishshaa bolli wottido maatafaadan geeshshidi bessees.  <span class="verse" id="V15">15&#160;</span>Iitati banttau poo7o gi wottido xumai xayees; eti makkalau denttiyo kusheekka meqqees. </div><div class='p'> <span class="verse" id="V16">16&#160;</span>“Ciimma abbaa giddo gelada, pulttuwaa be7adii? Woikko asi gakki erenna abbaa gidduwaa paacca xeella erai?  <span class="verse" id="V17">17&#160;</span>Haiquwaa penggeta nena oonakko bessidee? Woikko sakkana xumaa penggeta be7adii?  <span class="verse" id="V18">18&#160;</span>Sa7ai ai keena gitakko erai? Hegaa ubbaa neeni eriyaabaa gidikko, taayyo yoota. </div><div class='p'> <span class="verse" id="V19">19&#160;</span>“Poo7oi de7iyoosaa efiya ogee awan de7ii? Qassi xumai de7iyo sohoi awee?  <span class="verse" id="V20">20&#160;</span>Eta neeni eta soo soo efaanau danddayai? Eti de7iyoosaa efiya ogeta neeni erai?  <span class="verse" id="V21">21&#160;</span>Neeni sa7ai merettiyo wode yelettido gishshaunne daro laittaakka de7ido gishshau, hegaa erennan aggakka! </div><div class='p'> <span class="verse" id="V22">22&#160;</span>“Suuppa shachchai minjjettiyoosaa geladii? Ordde shachchai doorettidosaakka be7adii?  <span class="verse" id="V23">23&#160;</span>Taani eta meto wodiyaassi, ola wodiyaassinne toora gallassaassi minjja wottaas.  <span class="verse" id="V24">24&#160;</span>Wolqqanttai kiyiyo sohuwaa efiya ogee awan de7ii? Woikko arshsho bagga carkkoi awappe kiyidi carkkii? </div><div class='p'> <span class="verse" id="V25">25&#160;</span>“Wolqqaama irai wodhdhiyo loossuwaa giigissidaagee, dadaassi ogiyaa kessidaagee oonee?  <span class="verse" id="V26">26&#160;</span>Asi de7enna bazzuwan iraa bukissiyai oonee?  <span class="verse" id="V27">27&#160;</span>Mela bazzoi iraa haattan shuggidi, mul77o maataa mokkanaadan oottidaagee oonee? </div><div class='p'> <span class="verse" id="V28">28&#160;</span>“Irau woikko xaazau aawi de7ii?  <span class="verse" id="V29">29&#160;</span>Ordde shachchaunne burcce shachchau aaya de7ai?  <span class="verse" id="V30">30&#160;</span>Kinchchoi haattaa shuchchaadan minttees; abbaa haattau bolla baggaakka shachcha kessees. </div><div class='p'> <span class="verse" id="V31">31&#160;</span>“Piliyaadisa geetettiya xoolinttetu citaa issippe gattada qachchanau danddayai? Ooriyoona geetettiya xoolinttetu citai qashettido wodoruwaa birshshanau danddayai?  <span class="verse" id="V32">32&#160;</span>Citan citan de7iya xoolintteta eta wodiyan wodiyan kessanau danddayai? Wogga Beeriyaanne Qeera Beeriyaa geetettiya xoolinttetu citata issippe kaalettanau danddayai?  <span class="verse" id="V33">33&#160;</span>Saloti aqiyo higgiyaa neeni erai? Woikko he higgee sa7an haaranaadan oottanau danddayai? </div><div class='p'> <span class="verse" id="V34">34&#160;</span>“Di7oi nena muukkanaadan iraa bukissanau, ne qaalaa xoqqu oottada, shaarata azazuutee?  <span class="verse" id="V35">35&#160;</span>Wolqqanttati biidi yiidi, ‘Hekko, ha77i ai oottonii?’ gaana mala, neeni eta azazanau danddayai?  <span class="verse" id="V36">36&#160;</span>Haatta kafuwaayyo aadhdhida eraa, kutto addiyaayyookka akeekaa immidai oonee?  <span class="verse" id="V37">37-38&#160;</span>Ba eran shaarata qoodanau danddayiyai oonee? Baanaa munaqqidi, urqqa kessidi, minttanau saluwaa shaarata geddi oottidi, haattaa duge tigiyaagee oonee? </div><div class='p'> <span class="verse" id="V38">39-40&#160;</span>“Gaammoti ubbai bantta geessuwan geessuwan zin77idaashin woikko zuggidi naagishin, neeni etayyo miyoobaa shankkatada immanau danddayai? Woikko namisetti uttida eta marata kalissanau danddayai?  <span class="verse" id="V41">41&#160;</span>Quuroti namisetti bichchaariyo wode, eta maratikka miyoobaa demmanau taayyo, Xoossaayyo, waassiyo wode, etayyo miyoobaa immiyai oonee? </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB37.htm'>&lt;</a></li>
<li><a href='JOB.htm'>38</a></li>
<li><a href='JOB39.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
