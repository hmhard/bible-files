<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Yohaannisa 8</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Yohaannisa</a></li>
<li><a href='JHN07.htm'>&lt;</a></li>
<li><a href='JHN.htm'>8</a></li>
<li><a href='JHN09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>SHaaramuxishin Oiqqido Maccaasiyo </div><div class='p'> <span class="verse" id="V1">1&#160;</span>SHin Yesuusi Dabira Zaite Deriyaakko biis.  <span class="verse" id="V2">2&#160;</span>Qassi wonttetta gallassi guuran Beeta Maqidasiyaa simmiis; daro asai akko yin, uttidi eta tamaarissiis.  <span class="verse" id="V3">3&#160;</span>Higgiyaa tamaarissiyaageetinne Parisaaweti shaaramuxishin oiqqido issi mishiriyo akko ekki ehiidosona. Eti asa ubbaa sinttan o essidi Yesuusa,  <span class="verse" id="V4">4&#160;</span>“Tamaarissiyaagoo, ha mishiriyaa shaaramuxaidda ohettaasu.  <span class="verse" id="V5">5&#160;</span>Higgiyaa bolli Muusee hanni mala maccaasa shuchchan caddana mala, nuna azaziis. Yaatin neeni woigai?” yaagidosona. </div><div class='p'> <span class="verse" id="V6">6&#160;</span>Eti hegaa giidoogee Yesuusa mootiyoobaa demmidi a paaccanaassa; shin Yesuusi hokkidi, ba biradhdhiyan biittaa bolli xaafiis.  <span class="verse" id="V7">7&#160;</span>Eti a oichchidi aggennan ixxin, pude xoqqu giidi, “Intte giddon nagara oottibeenna asi kasetidi, o shuchchan caddo” yaagiis.  <span class="verse" id="V8">8&#160;</span>Qassikka hokkidi, biittaa bolli xaafiis. </div><div class='p'> <span class="verse" id="V9">9&#160;</span>Eti hegaa siyido wode, kasetidi cimati kiyin, issoi issoi kiyiiddi wuridosona; wurin Yesuusa xalaalai hegan eqqida mishireera attiis.  <span class="verse" id="V10">10&#160;</span>I pude xoqqu giidi mishiriyo, “Mishiree, asati awan de7iyoonaa? Ooninne ne bolli pirddibeennee?” yaagiis. </div><div class='p'> <span class="verse" id="V11">11&#160;</span>Yaagin mishiriyaa, “Godau, ooninne ta bolli pirddibeenna” yaagaasu. </div><div class='p'>Yesuusi o, “Taanikka ne bolli pirddikke; ba; naa77anttada nagara oottoppa” yaagiis. </div><div class='p'> <span class="verse" id="V12">12&#160;</span>Qassikka Yesuusi asau, “Taani sa7au poo7o; tana kaalliya ooninne de7o poo7uwaa ekkanaappe attin, xuman mulekka hemettenna” yaagidi haasayiis. </div><div class='p'> <span class="verse" id="V13">13&#160;</span>Yaagin Parisaaweti, “Neeni nebaa markkattaasa; ne markkatettai tuma gidenna” yaagidosona. </div><div class='p'> <span class="verse" id="V14">14&#160;</span>Yesuusi zaaridi, “Taani tabaa markkattikkokka, ta markkatettai tuma; aissi giikko, taani awappe yiidaakkonne qassi awa biyaakko, intte erekketa.  <span class="verse" id="V15">15&#160;</span>Asi pirddiyo ogiyan intte pirddeeta; taani issi uraa bollikka pirddikke.  <span class="verse" id="V16">16&#160;</span>SHin taani pirddiyaabaa gidikkokka, ta pirddai tuma; aissi giikko, tana kiittida ta Aawai tanaara de7eesippe attin, taani tarkka de7ikke.  <span class="verse" id="V17">17&#160;</span>Naa77u asa markkatettai tuma gidiyoogee intte higgiyan xaafetti uttiis.  <span class="verse" id="V18">18&#160;</span>Taani tabaa ta huuphen markkattais; qassi tana kiittida ta Aawaikka tabaa markkattees” yaagiis. </div><div class='p'> <span class="verse" id="V19">19&#160;</span>Yaagin eti, “Ne aawai awan de7ii?” yaagidi Yesuusa oichchidosona. </div><div class='p'>Yesuusi zaaridi, “Intte tanakka woi ta Aawaakka erekketa; tana eridabaa gidiyaakko, intte ta Aawaakka erana” yaagiis. </div><div class='p'> <span class="verse" id="V20">20&#160;</span>Yesuusi Beeta Maqidasiyan tamaarissiiddi, muxuwaata miishshaa yeggiyo saaxiniyaa matan hegaa haasayiis. A ooninne oiqqibeenna; aissi giikko, a wodee biron gakkiichchibeenna. </div><div class='s'>Ammanennan Ixxidaageetussi Imettida Mino Akeekissuwaa </div><div class='p'> <span class="verse" id="V21">21&#160;</span>Qassikka Yesuusi eta, “Taani baana. Bin intte tana koyana; shin intte intte nagaran haiqqana. Taani biyoosaakka baanau intte danddayekketa” yaagiis. </div><div class='p'> <span class="verse" id="V22">22&#160;</span>Aihudati, “I, ‘Taani biyoosaa intte baanau danddayekketa’ yaagees; i bana barkka woraneeyye?” yaagidosona. </div><div class='p'> <span class="verse" id="V23">23&#160;</span>Yesuusi zaaridi, “Intte garssa asa; taani bolla asa. Intte ha sa7aa asa; taani ha sa7aa asa gidikke.  <span class="verse" id="V24">24&#160;</span>Intte intte nagaran haiqqanaagaa taani intteyyo yootidoogee hegaassa; taani tana gidiyoogaa intte ammanana xayikko, intte intte nagaran haiqqana” yaagiis. </div><div class='p'> <span class="verse" id="V25">25&#160;</span>Yaagin eti, “Neeni oonee?” yaagidi oichchidosona. </div><div class='p'>Yesuusi zaaridi, “Taani intteyyo kaseesappe yootido tana.  <span class="verse" id="V26">26&#160;</span>Taani inttebaa haasayiyoobainne pirddiyoobai darobai de7ees. SHin tana kiittidaagee tumanchcha; qassi taani appe siyidoogaa sa7aa asaayyo yootais” yaagiis. </div><div class='p'> <span class="verse" id="V27">27&#160;</span>I ba Aawaabaa haasayiyoogaa eti akeekibookkona.  <span class="verse" id="V28">28&#160;</span>Hegaa gishshau, Yesuusi eta, “Tana Asa Na7aa intte masqqaliyaa bolli kaqqiyo wode, taani tana gidiyoogaanne qassi taani ta Aawai tana tamaarissidoogaadan haasayiyoogaappe attin, ta shenen ainne oottennaagaa intte erana.  <span class="verse" id="V29">29&#160;</span>Qassi tana kiittidaagee tanaara de7ees; taani ubba wode a ufaissiyaagaa oottiyo gishshau, i ta xalaalaa aggibeenna” yaagiis. </div><div class='p'> <span class="verse" id="V30">30&#160;</span>Yesuusi hegaa haasayishin siyida daro asai a ammaniis. </div><div class='s'>Nagaraa Ailletettaappe Kiyiyo Kessaa </div><div class='p'> <span class="verse" id="V31">31&#160;</span>Yesuusi bana ammanida Aihudata, “Intte taani tamaarissiyoogau azazettikko, tumu tana kaalliyaageeta.  <span class="verse" id="V32">32&#160;</span>Intte tumatettaakka erana; qassi tumatettai inttena ailletettaappe kessana” yaagiis. </div><div class='p'> <span class="verse" id="V33">33&#160;</span>Eti zaaridi, “Nuuni Abrahaama zare; nuuni ooyyookka ailletibookko. Yaatin neeni woigada, ‘Ailletettaappe intte kiyana’ gai?” yaagidosona. </div><div class='p'> <span class="verse" id="V34">34&#160;</span>Yaagin Yesuusi, “Taani intteyyo tumaa odais; nagara oottiya ooninne nagara aille.  <span class="verse" id="V35">35&#160;</span>Aillee ubba wode sooni de7enna; shin na7i merinau sooni de7ees.  <span class="verse" id="V36">36&#160;</span>Na7ai inttena ailletettaappe kessikko, intte ailletettaappe intte tumu kiyana.  <span class="verse" id="V37">37&#160;</span>Intte Abrahaama zare gidiyoogaa taani erais; shin ta qaalai intte wozanan bainna gishshau, tana woranau koyeeta.  <span class="verse" id="V38">38&#160;</span>Taani ta Aawai tana bessidoogaa haasayais; qassi inttekka intte aawaappe siyidoogaa ootteeta” yaagiis. </div><div class='p'> <span class="verse" id="V39">39&#160;</span>Eti zaaridi, “Nu aawai Abrahaama” yaagidosona. </div><div class='p'>Yaagin Yesuusi eta, “Intte Abrahaama naata gididaakko, i oottido oosuwaa malaa oottana.  <span class="verse" id="V40">40&#160;</span>SHin Xoossaappe siyido tumaa yootida tana intte woranau koyeeta; Abrahaami hegaadan oottibeenna.  <span class="verse" id="V41">41&#160;</span>Intte intte aawai oottidoogaa ootteeta” yaagiis. </div><div class='p'>Eti zaaridi, “Nuuni shaaramuxan yelettibookko; nuuyyo issi Aawai, Xoossaa xalaalai de7ees” yaagidosona. </div><div class='p'> <span class="verse" id="V42">42&#160;</span>Yaagin Yesuusi eta, “Intte Xoossaa naata tumu gididaakko, tana siiqana; aissi giikko, taani Xoossaa matappe yaada hagan de7ais. Tana i kiittidoogaappe attin, taani ta shenen yabeikke.  <span class="verse" id="V43">43&#160;</span>Taani giyoogaa intte akeekennaagee aibissee? Taani giyoogaa intte siyanau danddayenna gishshassa.  <span class="verse" id="V44">44&#160;</span>Intte intte aawaa xalahe halaqaa naata; qassi intte intte aawai amottiyoobaa oottanau koyeeta. I kaseppe doommidi, shemppo woridaagaa; tumatetti aani bainna gishshau, tumatettaakko shiiqi erenna. I wordduwaa haasayiyo wode, baappe haasayees; aissi giikko, i worddanchchanne qassi wordduwaukka aawa.  <span class="verse" id="V45">45&#160;</span>SHin taani tumaa haasayiyo gishshau, intte tana ammanekketa.  <span class="verse" id="V46">46&#160;</span>Intteppe tana nagara oottishin be7aas gaanau danddayiyai oonee? Taani tumaa haasayiyaabaa gidikko, tana aissi ammanekketii?  <span class="verse" id="V47">47&#160;</span>Xoossaa asa gidiya urai Xoossai giyoogaa ezggees; intte Xoossaa asa gidenna gishshau, Xoossai giyoogaa ezggekketa” yaagiis. </div><div class='s'>Yesuusi Abrahaamappe Kase De7iis </div><div class='p'> <span class="verse" id="V48">48&#160;</span>Aihudati zaaridi, “Nuuni nena, ‘Neeni Samaariyaa asa; nenan xalahee de7ees’ giidi mooridoo?” yaagidosona. </div><div class='p'> <span class="verse" id="V49">49&#160;</span>Yesuusi eta hagaadan yaagiis; “Ta bolli xalahee baawa. Taani ta Aawaa bonchchais; shin intte tana kaushsheeta.  <span class="verse" id="V50">50&#160;</span>Taani ta huuphessi bonchcho koyikke; hegaa koyiyaageenne pirddiyaagee de7ees.  <span class="verse" id="V51">51&#160;</span>Taani intteyyo tumaa odais; ta qaalaa naagiya ooninne mulekka haiqqenna” yaagiis. </div><div class='p'> <span class="verse" id="V52">52&#160;</span>Aihudati zaaridi, “Ne bolli xalahee de7iyoogaa nuuni ha77i erida. Abrahaami haiqqiis; hananabaa yootiyaageetikka haiqqidosona; shin neeni, ‘Ta qaalaa naagiya ooninne mulekka haiqqenna’ yaagaasa.  <span class="verse" id="V53">53&#160;</span>Neeni haiqqida nu aawaa Abrahaamappe darai? Hananabaa yootiyaageetikka qassi haiqqidosona. Neeni nena o mala gaada qoppai?” yaagidosona. </div><div class='p'> <span class="verse" id="V54">54&#160;</span>Yaagin Yesuusi, “Taani tana bonchchikko, ta bonchchoi hada; intte nu Xoossaa giyo ta Aawai tana bonchchees.  <span class="verse" id="V55">55&#160;</span>Intte a erana xayikkokka, taani a erais. Taani a erikke giikko, inttenadan worddanchcha gidais; shin taani a erais; qassi a qaalaakka naagais.  <span class="verse" id="V56">56&#160;</span>Intte aawai Abrahaami, ta gallassaa be7anau laamotiis; be7idikka ufaittiis” yaagiis. </div><div class='p'> <span class="verse" id="V57">57&#160;</span>Aihudati zaaridi a, “Neeyyo harai atto ishatamu laitta kumibeennaagee Abrahaama be7adii?” yaagidosona. </div><div class='p'> <span class="verse" id="V58">58&#160;</span>Yaagin Yesuusi eta, “Taani intteyyo tumaa odais; Abrahaami yelettanaappekka kase taani de7ais” yaagiis. </div><div class='p'> <span class="verse" id="V59">59&#160;</span>Hegaa gishshau, eti Yesuusa caddanau shuchchaa ekkidosona; shin Yesuusi etappe geemettidi, Beeta Maqidasiyaappe kiyidi biis. </div><ul class='tnav'>
<li><a href='index.htm'>Yohaannisa</a></li>
<li><a href='JHN07.htm'>&lt;</a></li>
<li><a href='JHN.htm'>8</a></li>
<li><a href='JHN09.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
