<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Marqqoosa 5</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Marqqoosa</a></li>
<li><a href='MRK04.htm'>&lt;</a></li>
<li><a href='MRK.htm'>5</a></li>
<li><a href='MRK06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Yesuusi Tuna Ayyaanai Oiqqido Bitaniyaa Pattiis </div><div class='r'>(Maatiyoosa 8:28-34; Luqaasa 8:26-39) </div><div class='p'> <span class="verse" id="V1">1&#160;</span>Eti abbaappe hefintti pinnidi, Gerggesenoona giyo biitti gakkidosona.  <span class="verse" id="V2">2&#160;</span>Asa moogiyo gonggoluwaappe iita ayyaanai de7iyo issi bitanee kiyidi, Yesuusi wolwoluwaappe kiyido wode, Yesuusaara gaittiis;  <span class="verse" id="V3">3&#160;</span>bitanee he gonggoluwan aqidi pe7idi, yan de7ees; a ooninne naa77anttuwaa harai atto, sanssalatan qachchanaukka danddayibeenna.  <span class="verse" id="V4">4&#160;</span>Aissi giikko, i darotoo huqqunnaaninne sanssalatan qashettidi de7ees; shin sanssalataa duuterettees; huqqunnaakka mentterettees; a xoonanau danddayidai ooninne baawa.  <span class="verse" id="V5">5&#160;</span>I ubba wode gallassinne qammi, he gonggoluwaa giddooninne dere bolli waassees; ba bollaakka shuchchan gaarees. </div><div class='p'> <span class="verse" id="V6">6&#160;</span>Yesuusa haahuwan be7ido wode, woxxidi ayyo goinniis.  <span class="verse" id="V7">7&#160;</span>He bitanee ba qaalaa xoqqu oottidi, “Ubbaappe Bolla Xoossaa Na7au Yesuusaa, nenanne tana aibee gattiyai? Tana qaxxayenna mala, taani nena Xoossaa sunttan woossais” yaagiis.  <span class="verse" id="V8">8&#160;</span>I hegaa aissi giidee giikko, Yesuusi a, “Laa ha iita ayyaanau, ha bitaniyaappe kiya” yaagidoogaassa. </div><div class='p'> <span class="verse" id="V9">9&#160;</span>Yesuusi a, “Ne sunttai oonee?” yaagidi oichchiis. </div><div class='p'>Oichchin i, “Nuuni daro gidiyo gishshau, ta sunttai Leegiyoona” yaagiis.  <span class="verse" id="V10">10&#160;</span>Yaagidi iita ayyaanata he biittaappe kessi yeddenna mala, Yesuusa minttidi woossiis. </div><div class='p'> <span class="verse" id="V11">11&#160;</span>He deriyaa bollan daro gudunttaa wudee heemettees;  <span class="verse" id="V12">12&#160;</span>iita ayyaanati Yesuusa, “Nuna hini gudunttaa wudiyaakko yeddarkkii; etan biidi geloos” yaagidi woossin,  <span class="verse" id="V13">13&#160;</span>Yesuusi, “Biite” yaagiis. Yaagin iita ayyaanati bitaniyaappe kiyidi, gudunttatun gelidosona; naa77u sha7aa gidiya gudunttaa wudee kakaa huuphiyaara jaamiiddi, abban gelidi, meetetti bayiis. </div><div class='p'> <span class="verse" id="V14">14&#160;</span>Gudunttaa wudiyaa heemmiyaageeti baqatidi, hanidabaa katamaaninne katamaappe gaxa biittan yootidosona; yootin hegaa be7anau asai yiis.  <span class="verse" id="V15">15&#160;</span>Asai Yesuusakko yiidi, xalaheti beni oiqqido Leegiyoona giyo bitanee ba wozanai simmin, maayuwaa maayidi, hegan uttidaagaa be7idi, ubbai yayyiis.  <span class="verse" id="V16">16&#160;</span>Hegaa be7ida asati xalaheti oiqqido bitanee hanidobaanne qassi gudunttaa wudiyaabaa he asaassi yootidosona.  <span class="verse" id="V17">17&#160;</span>Hegaa gishshau, asai bantta biittaappe Yesuusi baana mala, woosaa doommiis. </div><div class='p'> <span class="verse" id="V18">18&#160;</span>Yesuusi wolwoluwan gelishin, xalaheti oiqqido bitanee Yesuusaara de7ana mala, Yesuusa woossiis.  <span class="verse" id="V19">19&#160;</span>SHin Yesuusi ixxidi a, “Ne soo simmada, Godai neessi waanida gitabaa oottidaakkonne qassi i neessi waanida kehakko ne so asau yoota” yaagiis.  <span class="verse" id="V20">20&#160;</span>Bitanee biidi, Tammu Katamaa giyoosan yuuyidi, Yesuusi baassi waanida gitabaa oottidaakko, yootuwaa doommiis; i yootidoogaa siyida asai ubbai garamettiis. </div><div class='s'>Yaa7iroosa Na7aanne Yesuusa Maayuwaa Bochchida Maccaasiyo </div><div class='r'>(Maatiyoosa 9:18-26; Luqaasa 8:40-56) </div><div class='p'> <span class="verse" id="V21">21&#160;</span>Yesuusi simmidi, wolwoluwan gelidi, abbaa pinnidoogaappe guyyiyan, daro asai abbaa lanqqiyan a mati yuuyi aadhdhidi shiiqiis.  <span class="verse" id="V22">22&#160;</span>Yaa7iroosa giyoogee, Aihuda woosa keettaa halaqatuppe issoi, Yesuusa be7ido wode akko yiidi, a tohuwan kunddiis;  <span class="verse" id="V23">23&#160;</span>kunddidi, “Ta na7iyaa harggada haiqqana hanausu; a paxada payya de7ana mala, yaada ne kushiyaa i bolli wottarkkii” yaagidi Yesuusa minttidi woossiis. </div><div class='p'> <span class="verse" id="V24">24&#160;</span>Yesuusi Yaa7iroosaara biis; biishin keehi daro asai a kaalliiddi un77iis. </div><div class='p'> <span class="verse" id="V25">25&#160;</span>Tammanne naa77u laittaasappe doommidi, i bollaappe suuttai goggiyo issi maccaasiyaa de7ausu.  <span class="verse" id="V26">26&#160;</span>Daro aakimeti o aakimishinkka, a paxa kaa7ettaasu; ba miishshaa ubbaa wurssinkka iyyo haa iitidoogaappe attin, ainne o maaddibeenna.  <span class="verse" id="V27">27&#160;</span>He maccaasiyaa Yesuusabaa siyada, asaa giddoora Yesuusappe guyyeera yaada, a afalaa bochchaasu.  <span class="verse" id="V28">28&#160;</span>Aissi giikko a, “Taani harai atto, a afalaa bochchikko paxana” yaagada qoppaasu. </div><div class='p'> <span class="verse" id="V29">29&#160;</span>Ippe goggiya suuttai sohuwaarakka aggi bayiis; a ba waayiyaappe paxidoogaa ba bollan era aggaasu.  <span class="verse" id="V30">30&#160;</span>Yesuusi baappe wolqqai kiyidoogaa ba huuphen eridi, sohuwaara daro asaa giddon guyye simmidi, “Ta afalaa bochchidai oonee?” yaagiis. </div><div class='p'> <span class="verse" id="V31">31&#160;</span>Erissiyo ashkkarati a, “Asai nena sugiyoogaa be7aidda, ‘Tana oonee bochchidai?’ yaagai?” giidosona. </div><div class='p'> <span class="verse" id="V32">32&#160;</span>Yesuusi hegaa ooni oottidaakkonne be7anau yuushshi aattidi xeelliis;  <span class="verse" id="V33">33&#160;</span>shin mishiriyaa baayyo hanidabaa erada, yashshaa kokkoraidda yaada Yesuusa sinttan gufannaasu; qassi tumu hanidabaa ubbaa ayyo yootaasu.  <span class="verse" id="V34">34&#160;</span>Yootin Yesuusi o, “Ta na7ee, nena ne ammanoi pattiis; saruwan ba, ne waayiyaappenne paxa” yaagiis. </div><div class='p'> <span class="verse" id="V35">35&#160;</span>Yesuusi biron hegaa giishin, Aihuda woosa keettaa halaqaa sooppe kiitettida asati yiidi, “Ne na7iyaa haiqqaichchaasu; simmi tamaarissiyaagaa aissi daafurssai?” yaagidosona. </div><div class='p'> <span class="verse" id="V36">36&#160;</span>SHin Yesuusi eti giyoogaa siyidi, Aihuda woosa keettaa halaqaa, “Ammano xalaalaa ammanappe attin, yayyoppa” yaagiis.  <span class="verse" id="V37">37&#160;</span>Yesuusi PHeexiroosappe, Yaaqoobappenne Yaaqooba ishaa Yohaannisappe harai ooninne bana kaallenna mala diggiis.  <span class="verse" id="V38">38&#160;</span>Eti Aihuda woosa keettaa halaqaa soo gakkido wode, Yesuusi asai wozanaa bayidi yeekkiyoogaanne zilaaliyoogaa be7iis.  <span class="verse" id="V39">39&#160;</span>Gelidi asaa, “Aissi wozanaa bayidi yeekkeetii? Na7iyaa xiskkaasuppe attin, haiqqabeikku” yaagiis. </div><div class='p'> <span class="verse" id="V40">40&#160;</span>Yaagin asai a bolli miicciis; shin asa ubbaa kare kessidi, na7ee aawaanne aayyiyo he banaara de7iya erissiyo ashkkaratanne ekkidi, na7iyaa de7iyoosaa geliis.  <span class="verse" id="V41">41&#160;</span>Yesuusi na7ee kushiyaa oiqqidi, “Xaalitaa, quumii” yaagiis; hegaa birshshettai, “Guutta na7ee, taani nena dendda gais” giyoogaa. </div><div class='p'> <span class="verse" id="V42">42&#160;</span>Na7iyaa sohuwaarakka dendda eqqada hemetettaasu; a tammanne naa77u laitta na7a; hegee haniyoogan asai keehi daro garamettiis.  <span class="verse" id="V43">43&#160;</span>Yesuusi hegaa eti ooyyoonne odenna mala, eta mintti azazidi, “Iyyo miyoobaa immite” yaagiis. </div><ul class='tnav'>
<li><a href='index.htm'>Marqqoosa</a></li>
<li><a href='MRK04.htm'>&lt;</a></li>
<li><a href='MRK.htm'>5</a></li>
<li><a href='MRK06.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
