<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Yesuusi Kiittidoogeetu Oosuwaa 19</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Yesuusi Kiittidoogeetu Oosuwaa</a></li>
<li><a href='ACT18.htm'>&lt;</a></li>
<li><a href='ACT.htm'>19</a></li>
<li><a href='ACT20.htm'>&gt;</a></li>
</ul>
<div class="main">
 
<div class='chapterlabel' id="V0"> 19</div><div class='s'>PHauloosi Efisoona Biis </div><div class='p'> <span class="verse" id="V1">1&#160;</span>Aphiloosi Qoronttoosan de7ishin, PHauloosi qommo baggaara aadhdhidi, Efisoona yiis; yiidi issi issi kaalliyaageeta demmiis.  <span class="verse" id="V2">2&#160;</span>Eta, “Intte ammanido wode Geeshsha Ayyaanaa ekkidetii?” yaagidi oichchiis. </div><div class='p'>Oichchin eti, “CHii, ekkibookko; harai atto, Geeshsha Ayyaani de7iyoobaakka siyibookko” yaagidosona. </div><div class='p'> <span class="verse" id="V3">3&#160;</span>PHauloosi eta, “Yaatin, Aibin xammaqettidetii?” yaagiis. </div><div class='p'>Eti, “Nuuni Yohaannisa xinqqatiyan xammaqettida” yaagidi zaaridosona. </div><div class='p'> <span class="verse" id="V4">4&#160;</span>PHauloosi, “Yohaannisi baappe guyyiyan yiya Yesuus Kiristtoosan asai ammanana mala, asaassi yootiiddi, nagaraappe simmiyo xinqqatiyan xammaqiis” yaagiis. </div><div class='p'> <span class="verse" id="V5">5&#160;</span>Eti hegaa siyido wode, Godaa Yesuus Kiristtoosa sunttan xammaqettidosona.  <span class="verse" id="V6">6&#160;</span>PHauloosi ba kushiyaa eta bolli wottido wode Geeshsha Ayyaanai eta bolli wodhdhin, dumma dumma qaalan haasayidosona; qassi hananabaakka yootidosona.  <span class="verse" id="V7">7&#160;</span>Hegan ubbaara tammanne naa77u asata gidiyaageeti de7oosona. </div><div class='p'> <span class="verse" id="V8">8&#160;</span>PHauloosi Aihuda woosa keettaa gelidi, Xoossaa kawotettaabaa palamettiiddinne akeekissiiddi, asaara heezzu agina gidiyaagaa keenaa yayyennan haasayees.  <span class="verse" id="V9">9&#160;</span>SHin etappe issoi issoi makkalidi, daro asaa sinttan Godaa ogiyaa cayiiddi ammanennan ixxin, PHauloosi etappe shaahettidi, ba kaalliyaageeta banaara efiis; Xiraanoosa giyo tamaare keettan ubba gallassi palamettees.  <span class="verse" id="V10">10&#160;</span>PHauloosi naa77u laitta gakkanaassi qaalaa yootiis; hegaa gishshau, Isiyan de7iya asai ubbai, Aihudatikka Aihuda gidennaageetikka Godaa qaalaa siyidosona. </div><div class='s'>Xoossai PHauloosa Kushiyan Bessido Oorattabaa </div><div class='p'> <span class="verse" id="V11">11&#160;</span>Xoossai PHauloosa baggaara ooratta malaataa oottiis.  <span class="verse" id="V12">12&#160;</span>Hegaa gishshau, asai a bollai bochchido maarabiyaa woi maayuwaa hargganchchatussi efees; efin hargganchchatikka paxoosona; iita ayyaanatikka etappe kiyoosona. </div><div class='p'> <span class="verse" id="V13">13&#160;</span>Iita ayyaanata kessiiddi yuuyiya Aihudatuppe issoi issoi, “PHauloosi qaalaa yootiyo Yesuusa sunttan nuuni inttena kiyite giidi azazoos” yaagi yaagidi, iita ayyaanati de7iyo asatu bollan Godaa Yesuusa sunttaa xeesi be7idosona.  <span class="verse" id="V14">14&#160;</span>Qeese halaqaa Asqqeewa giyo issi Aihudaassi hegaa oottida laappun naati de7oosona. </div><div class='p'> <span class="verse" id="V15">15&#160;</span>Iita ayyaanai etassi zaaridi, “Taani Yesuusa erais; PHauloosakka erais. SHin intte oonee?” yaagiis. </div><div class='p'> <span class="verse" id="V16">16&#160;</span>Iita ayyaanai de7iyo bitanee eta bolli guppi wodhdhin, eti masunxxidi, he keettaappe kallo baqatana gakkanaas, wolqqaamidi xooniis.  <span class="verse" id="V17">17&#160;</span>Efisoonan de7iya Aihudatinne Aihuda gidennaageeti ubbai hegaa siyidosona; siyidi ubbaikka daro yayyidosona; Godaa Yesuusa sunttaikka daro bonchchettiis.  <span class="verse" id="V18">18&#160;</span>Ammaniyaageetuppe daro asati bantta oottidobaa paaxiiddinne qoncciyan yootiiddi yoosona.  <span class="verse" id="V19">19&#160;</span>Bitiyaageetuppe daroti bantta maxaafata shiishshidi, asaa ubbaa sinttan xuuggidosona; he maxaafatu waagaa qoodiyo wode, ishatamu sha7u bira gidiis.  <span class="verse" id="V20">20&#160;</span>Hegaa mala wolqqaama ogiyan Xoossaa qaalai dicceesinne aakkees. </div><div class='s'>Efisoona Kataman Wocamai Denddiis </div><div class='p'> <span class="verse" id="V21">21&#160;</span>Hegee polettidoogaappe guyyiyan PHauloosi, “Taani Yerusalaame baada Roomekka qassi be7anau bessees” yaagidi, Maqidooniyaaranne Akaayiyaara aadhdhidi, Yerusalaame baanau qofaa qachchiis.  <span class="verse" id="V22">22&#160;</span>Qassi bana maaddiyaageetuppe naa77ata Ximootiyoosanne Erasxxoosa Maqidooniyaa kiittidi, bau Isiyan amarida wodiyaa takkiis. </div><div class='p'> <span class="verse" id="V23">23&#160;</span>Godaa ogiyaa gishshau, he wode daro wocamai kiyiis.  <span class="verse" id="V24">24&#160;</span>Aissi giikko, biraa tigiya Dimexiroosa giyo issi bitanee Arxxemiisi Beeta Maqidasiyaa misiliyaa biraappe tigi tigidi, oosanchchatussi daro woriyaa demmees.  <span class="verse" id="V25">25&#160;</span>Hegeetanne etaagaa mala oosuwaa oottiyaageeta issippe shiishshidi, hagaadan yaagiis; “Asau, nu duretettai ha oosuwaana gidiyoogaa intte ereeta.  <span class="verse" id="V26">26&#160;</span>Hegee PHauloosi, ‘Asa kushee oottidoogeeti xoossata gidokkona’ yaagidi, Efisoona xalaalan gidennan amarida biittatuppe attin, Isiyan ubban daro asaassi odi maizzidoogaanne balettidoogaa intte be7idetanne siyideta.  <span class="verse" id="V27">27&#160;</span>Palabai, nu oosoi karettanaagaa xalaala gidenna; shin Isiyan de7iya ubbatinne sa7a ubban de7iyaageeti goinniyo gita Xoossee Arxxemiisi Beeta Maqidasee bonchchettennan attanaagaanne, i gitatettaikka kunddanaagaa” yaagiis. </div><div class='p'> <span class="verse" id="V28">28&#160;</span>Asai hegaa siyido wode hanqquwaa xuuqqidi, “Efisoona Arxxemiisa gita” yaagidi wocamiis.  <span class="verse" id="V29">29&#160;</span>Katama ubban wocamai denddiis; PHauloosaara hemettiya Maqidooniyaa asata Gaayoosanne Arisxxirokoosa banttanaara oiqqi ekkidi, issippe kaassaa sohuwaa woxxidosona.  <span class="verse" id="V30">30&#160;</span>PHauloosikka asai shiiqidosaa gelana koyiis. SHin kaalliyaageeti a diggidosona.  <span class="verse" id="V31">31&#160;</span>Isiyaa biittaa halaqatuppe PHauloosa lagge gidiya issoi issoi PHauloosau kiittidi, kaassaa sohuwan qoncciyaa kiyidi i beettenna mala, a woossidosona. </div><div class='p'> <span class="verse" id="V32">32&#160;</span>SHiiquwan wocamai denddin, dariya bagga asai harai atto aissi shiiqidaakkonne erenna gishshau, issoi issibau wocamiyo wode, hinkkoi harabau wocamees.  <span class="verse" id="V33">33&#160;</span>Aihudati Iskkinddira aatti bessin, issi issi asai i haasayana mala, asaa giddoppe sinttau a aattiis; aattin asai co77u gaana mala, i ba kushiyan malaati bessidi, asaassi mootettanau koyiis.  <span class="verse" id="V34">34&#160;</span>SHin Iskkinddiri Aihuda asa gididoogaa asai erido wode, naa77u saate gidiyaagaa keenaa ubbai issi qaalan, “Efisoona Arxxemiisa gita” yaagidi wocamiis. </div><div class='p'> <span class="verse" id="V35">35&#160;</span>Katamaa xaafee asaa co77u oottidi, hagaadan yaagiis; “Efisoona asau, Efisoona katamai gita Arxxemiisissinne saluwaappe wodhdhida eeqa shuchchaassi eeqa keettaa naagiyaagaa gididoogaa erenna asi oonee?  <span class="verse" id="V36">36&#160;</span>Hagaa kashi giya asi bainnaashin, intte woppu gaanaunne dirbbennan agganau bessees.  <span class="verse" id="V37">37&#160;</span>Aissi giikko, hageeti Beeta Maqidasiyaa miishshaa wuuqqibeennaageeta nu Xoossatakka cayibeennaageeta ehiideta.  <span class="verse" id="V38">38&#160;</span>Hegaa gishshau, Dimexiroosinne aara de7iya oosanchchati asa mootanau koyikko, pirdda keettai dooya de7ees; qassi deriyaa haariyaageetikka de7oosona; eti bantta giddon mootettona.  <span class="verse" id="V39">39&#160;</span>SHin intte hara yoho koyikko, higgiyaa yaa7an yohuwaa qachchana.  <span class="verse" id="V40">40&#160;</span>Aissi giikko, hachchi hanidabaa shabbiretta giidi, Roome biittaa asati nuna mootana; ha shiiquwaukka gaasoi bainna gishshau, nuuni gaaso odanau danddayokko”  <span class="verse" id="V41">41&#160;</span>yaagidi yaa7aa denttiis. </div><ul class='tnav'>
<li><a href='index.htm'>Yesuusi Kiittidoogeetu Oosuwaa</a></li>
<li><a href='ACT18.htm'>&lt;</a></li>
<li><a href='ACT.htm'>19</a></li>
<li><a href='ACT20.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
