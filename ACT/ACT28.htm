<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Yesuusi Kiittidoogeetu Oosuwaa 28</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Yesuusi Kiittidoogeetu Oosuwaa</a></li>
<li><a href='ACT27.htm'>&lt;</a></li>
<li><a href='ACT.htm'>28</a></li>
<li><a href='1CO01.htm'>&gt;</a></li>
</ul>
<div class="main">
 
<div class='chapterlabel' id="V0"> 28</div><div class='s'>PHauloosi Maltta Giyo Haruuruwaa Biis </div><div class='p'> <span class="verse" id="V1">1&#160;</span>Nuuni gaxaa saro kiyido wode, haruuroi Maltta geetettiyoogaa erida.  <span class="verse" id="V2">2&#160;</span>Haruuruwaa asati nuussi daro kehaa kehidosona; irai bukkanau doommido gishshaunne meeggiyo gishshau, tamaa eettidi, nuna ubbaa mokkidosona.  <span class="verse" id="V3">3&#160;</span>PHauloosi daro qaixaariyaa qoridi taman wottishin, shooshshai mishuwaa gishshau kiyidi, a kushiyan xaaxettidi, a dukkiis.  <span class="verse" id="V4">4&#160;</span>Haruuruwaa asati shooshshai PHauloosa kushiyan xaaxettidaagaa be7ido wode issoi issuwaassi, “Tumu ha bitanee shemppo woriya asa; harai atto abbaappe i attinkka Xoossaa pirddai a paxa de7o gibeenna” yaagidosona.  <span class="verse" id="V5">5&#160;</span>SHin PHauloosi ba kushiyaappe shooshshaa wuxakkidi, taman oliis; a ainne oottibeenna.  <span class="verse" id="V6">6&#160;</span>Eti, “A bollai kixxees; woi akeekennan kunddidi haiqqees” yaagidi a naagoosona; shin daro wodiyaa naagidi, a bollan aibinne dummatidabi xayin, “Hagee xoossa” yaagidi bantta qofaa aggi bayidosona. </div><div class='p'> <span class="verse" id="V7">7&#160;</span>Hegaa heeran haruuruwaa halaqaa Pupiliyoosa giyoogaassi gadee de7ees; i nuna mokkidi, heezzu gallassaa siiquwan imattiis.  <span class="verse" id="V8">8&#160;</span>Pupiliyoosa aawai qoxo, mishonne ulo kara sahetti zin77idi de7ees; PHauloosi a soo gelidi, ayyo Xoossaa woossiis; ba kushiyaa a bolli wottidi, a pattiis.  <span class="verse" id="V9">9&#160;</span>Hegaappe guyyiyan, he haruuruwan harggiya hara asaikka qassi yiidi paxiis.  <span class="verse" id="V10">10&#160;</span>Paxin nuna daro bonchchuwaa bonchchidosona; nuuni markkabiyan baanau denddido wode, ogiyau nuna koshshiyaabaa nuussi immidosona. </div><div class='s'>PHauloosi Malttappe Roome Biis </div><div class='p'> <span class="verse" id="V11">11&#160;</span>Heezzu aginaappe guyyiyan, haruuruwan balgguwaa aattidi Diyoosqqoroosa giyo Iskkinddiriyaa markkabiyan baanau denddida.  <span class="verse" id="V12">12&#160;</span>Nuuni Siraakuse giyo katamaa gelidi, yaani heezzu gallassaa uttida.  <span class="verse" id="V13">13&#160;</span>Hegaappe yuuyiiddi, Regiiyume giyo katamaa gakkida. Issi gallassappe guyyiyan, tohossa bagga carkkoi carkkin, wonttetta gallassi Putiyoluusa giyo katamaa yiida.  <span class="verse" id="V14">14&#160;</span>Hegan nuuni issi issi ammaniyaageeta demmin, banttanaara laappun gallassaa uttana mala, nuna woossidosona; hegaadankka qassi Roome yiida. </div><div class='p'> <span class="verse" id="V15">15&#160;</span>Roomen de7iya ammaniyaageeti nubaa siyidi, Afiyoosa Giyaanne Heezzu Aqiyoosaa giyoosaa gakkanaassi nuna mokkanau yiidosona; PHauloosi eta be7ido wode Xoossaa galatidi, wozanan minettiis. </div><div class='s'>PHauloosi Roomen Tamaarissiis </div><div class='p'> <span class="verse" id="V16">16&#160;</span>Nuuni Roome gelido wode, PHauloosi bana naagiya wotaaddaraara barkka de7ana mala azazettiis. </div><div class='p'> <span class="verse" id="V17">17&#160;</span>Heezzu gallassaappe guyyiyan, PHauloosi Aihudatu halaqata baakko xeesiis; eti shiiqido wode, eta hagaadan yaagiis; “Ta ishatoo, taani nu asaa woi nu aawatu wogaa phalqqiyaabaa ainne oottennan, tana Yerusalaamen qachchidi, Roome asaassi aattidi immidosona.  <span class="verse" id="V18">18&#160;</span>Eti tana qoridi, haiqossi bessiyaabai ta bolli ainne bainna gishshau, tana birshshanau qoppidosona.  <span class="verse" id="V19">19&#160;</span>SHin hegaa Aihudati maayennan ixxido wode, ‘Tabaa Qeesaari pirddo’ gaanaagee tana koshshiisippe attin, taani ta zariyaa mootiyoobai taassi de7iina gidenna.  <span class="verse" id="V20">20&#160;</span>Taani inttenaara gaittanaunne haasayanau inttena xeesidoogee hegaassa; aissi giikko, Israa7eela asai ufaissan naagiyoogaa gishshataassi taani ha sanssalatan qashettaas” yaagiis. </div><div class='p'> <span class="verse" id="V21">21&#160;</span>Aihuda cimati PHauloosa, “Nuuni Yihudaappe nebau dabddaabbe ekkibookko. Nu ishanttuppekka harai atto, issoikka yiidi, nebaa odibeenna; woi ne sunttaa mooridi, nuuyyo odibeenna.  <span class="verse" id="V22">22&#160;</span>SHin he asaa sunttaa ubbasan asai mooridi haasayiyoogaa nuuni eriyo gishshau, ne qofaa siyanau koyoos” yaagidosona. </div><div class='p'> <span class="verse" id="V23">23&#160;</span>Eti bantta yaana gallassaa PHauloosassi keeridi, he gallassi daridi i de7iyoosaa yiidosona; yin i etassi Xoossaa kawotettaabaa markkattiis. Qassi eti Yesuusabaa ammanana mala, Muuse higgiyaappenne hananabaa yootiyaageeti xaafidoogaappe bochchidi eta tamaarissiiddi, maalladoppe omarssi gakkanaassi loittidi yootiis.  <span class="verse" id="V24">24&#160;</span>Baggati PHauloosi giidoogaa ammanidosona; shin baggati ammanibookkona.  <span class="verse" id="V25">25&#160;</span>Eti bantta giddon yohuwaa maayettennan ixxido wode, PHauloosi issibaa giidoogaappe guyyiyan biidosona; i hagaadan yaagiis; “Geeshsha Ayyaanai nu aawatussi hananabaa yootiya Isiyaasan, </div><div class='q'> <span class="verse" id="V26">26&#160;</span>‘Neeni he asaakko baada hagaadan ga; </div><div class='q'>“Intte sissaa siyana, </div><div class='q2'>shin intteyyo gelenna; </div><div class='q'>intte xeeluwaa xeellana, </div><div class='q2'>shin be7ekketa. </div><div class='q'> <span class="verse" id="V27">27&#160;</span>Aissi giikko, ha asaa wozanai dammiis; </div><div class='q'>bantta haittaa tulissidosona; </div><div class='q2'>bantta aifiyaakka qilimmidosona. </div><div class='q'>Hegee bainnaakko, bantta aifiyan be7ana; </div><div class='q2'>eta haittaikka siyana; </div><div class='q2'>eta wozanaikka akeekana; </div><div class='q2'>eti taakko Xoossaakko simmana. </div><div class='q'>Qassi taanikka eta pattana” </div><div class='m'>yaaga’ yaagiis.  <span class="verse" id="V28">28&#160;</span>Simmi hagee Xoossaa atotettai, Aihuda gidennaageetussi kiitettidoogee inttessi eretto. Qassi etikka siyana” yaagiis. </div><div class='p'> <span class="verse" id="V29">29&#160;</span>PHauloosi hegaa giidoogaappe guyyiyan, Aihudati bantta giddon daro palamettiiddi biidosona. </div><div class='p'> <span class="verse" id="V30">30&#160;</span>PHauloosi kera keettan naa77u laitta kumettaa de7iiddi, baakko yiya ubbaa mokkees.  <span class="verse" id="V31">31&#160;</span>Bana ooninne diggennan Xoossaa kawotettaabaanne Godaa Yesuus Kiristtoosabaa yootiiddi, yayyennan daro qonccissidi tamaarissiis. </div><ul class='tnav'>
<li><a href='index.htm'>Yesuusi Kiittidoogeetu Oosuwaa</a></li>
<li><a href='ACT27.htm'>&lt;</a></li>
<li><a href='ACT.htm'>28</a></li>
<li><a href='1CO01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
