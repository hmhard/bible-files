<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Yesuusi Kiittidoogeetu Oosuwaa 2</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Yesuusi Kiittidoogeetu Oosuwaa</a></li>
<li><a href='ACT01.htm'>&lt;</a></li>
<li><a href='ACT.htm'>2</a></li>
<li><a href='ACT03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Geeshsha Ayyaanai Erissiyo Ashkkaratu Bolli Wodhdhiis </div><div class='p'> <span class="verse" id="V1">1&#160;</span>PHenxxaqosxxe giyo gallassai gakkido wode, ammaniyaageeti ubbati issippe gididi, issisaa shiiqidaashin,  <span class="verse" id="V2">2&#160;</span>gagantti yeggiya gotiyaadan guummiya gunttai akeekennan saluwaappe yiidi, eti uttido keettaa ubbaa kumiis.  <span class="verse" id="V3">3&#160;</span>Qassi tama laco milatiya inxxarssati etassi beettidi, shaahetti shaahettidi, eta ubbaa bolli wodhdhidosona.  <span class="verse" id="V4">4&#160;</span>Eta ubban Geeshsha Ayyaanai kumidi, dumma dumma qaalan haasayana mala, eta danddayissin, haasayaa doommidosona. </div><div class='p'> <span class="verse" id="V5">5&#160;</span>Sa7an de7iya zare ubbaappe yiidi, Xoossaa woosan sheekkida Aihudati Yerusalaamen de7oosona.  <span class="verse" id="V6">6&#160;</span>Ha gunttaa siyido wode, asai ubbai shiiqiis; shiiqidi ammaniyaageeti eta qaalan haasayishin siyido gishshau, giyoobaa xayidosona. </div><div class='p'> <span class="verse" id="V7">7&#160;</span>Garamettidi, “Oorattabaa” giidi, “Be7ite; ha haasayiya ubbati Galiila asata gidokkonaayye?  <span class="verse" id="V8">8&#160;</span>Yaatin, nuuni nu yelettido biittaa qaalan eti haasayishin waanidi siyiyoonii?  <span class="verse" id="V9">9&#160;</span>Nuuni PHartte asati, Meedoona asati, Elaameexe asati, naa77u shaafatuppe gidduwan de7iyaageeti, Yihudan, Qaphphadooqiyan, PHanxxoosan Isiyan,  <span class="verse" id="V10">10-11&#160;</span>Pirggiyan, PHinifiliyan, Gibxxen, Qareena baggan de7iya Liibiyaa woradatun de7iyaageeti, Roomeppe yiida imattati, Aihudati, Aihudatettau laamettida nuuppe amaridaageeti, Qarxxeese asatinne, Araba asati, Xoossai oottido gita oosuwaa nu qaalan eti haasayishin siyoos” yaagidosona.  <span class="verse" id="V12">12&#160;</span>Ubbaikka garamettidi, yohoi banttau qashettennan ixxin bantta giddon, “Laa hagee woigiyoogee?” yaagidosona.  <span class="verse" id="V13">13&#160;</span>SHin harati ammaniyaageetun Qilliicciiddi, “Hageeti uyidi mattottidosona” yaagidosona. </div><div class='s'>PHeexiroosa Haasayaa </div><div class='p'> <span class="verse" id="V14">14&#160;</span>SHin PHeexiroosi, Yesuusi kiittido hara tammanne isiinetuura denddi eqqidi, ba qaalaa xoqqu oottidi, etassi hagaadan yaagidi yootiis; “Aihudatoo, qassi Yerusalaamen de7iya ubbatoo, taani yootiyoogaa ezggite. Hagee intteyyo eretto; intte qoppiyoogaadan, hageeti mattottibookkona.  <span class="verse" id="V15">15&#160;</span>Aissi giikko, wonttaappe biron heezzu saate gidees.  <span class="verse" id="V16">16&#160;</span>SHin hagee hananabaa yootiya Yuu7eeli haasayidoogaa. </div><div class='b'> &#160; </div><div class='q'> <span class="verse" id="V17">17&#160;</span>“I haasayiiddi, ‘Xoossai hagaadan yaagees; </div><div class='q'>wodiyaa wurssettan hagaadan hanana. </div><div class='q2'>Taani asa ubbaa bolli ta Ayyaanaa gussana. </div><div class='q'>Intte attuma naatinne intte macca naati </div><div class='q2'>hananabaa yootana. </div><div class='q'>Intte wodalla naatikka ajjuutaa be7ana; </div><div class='q2'>intte cimatikka aimuwaa aimottana. </div><div class='q'> <span class="verse" id="V18">18&#160;</span>He gallassatun ta attuma ashkkaratu bollinne </div><div class='q'>ta macca ashkkaratu bolli </div><div class='q2'>taani ta Ayyaanaa gussana. </div><div class='q'>Gussin eti hananabaa yootana. </div><div class='q'> <span class="verse" id="V19">19&#160;</span>Qassi taani bolla saluwan oorattabaa, </div><div class='q2'>garssa sa7ankka malaataa bessana. </div><div class='q'>Suuttai, tamainne shaaraadan </div><div class='q2'>gorddida cuwai de7ana. </div><div class='q'> <span class="verse" id="V20">20&#160;</span>Gitanne bonchcho gidida Godaa gallassai </div><div class='q'>gakkanaappe kase awai xumana; </div><div class='q2'>aginaikka suutta milatana. </div><div class='q'> <span class="verse" id="V21">21&#160;</span>He wode hagaadan hanana; </div><div class='q2'>Godaa sunttaa xeesiya ooninne attana’ </div><div class='m'>yaagiis. </div><div class='p'> <span class="verse" id="V22">22&#160;</span>“Israa7eela asatoo, ha qaalaa siyite; Naazireeta Yesuusi intte giddon Xoossai banan oottido wolqqaama oosuwan, oorattabaaninne malaatan intteyyo qonccissido asa; hegaa inttekka ereeta.  <span class="verse" id="V23">23&#160;</span>Yesuusi inttessi imettana mala, Xoossai kase ba sheniyaaninne ba eran ba qofaa qachchi wottiis; yaatin, a intte nagaranchchatu kushiyan masqqaliyaa bolli misimaariyan xishissidi, kaqissi worideta.  <span class="verse" id="V24">24&#160;</span>SHin haiqoi Yesuusa oiqqanau danddayibeenna gishshau, Xoossai haiquwaa seelaa appe xaissidi, a denttiis.  <span class="verse" id="V25">25&#160;</span>Aissi giikko, Daawiti Yesuusabaa hagaadan yaagees; </div><div class='q'>‘Taani metootennaadan, </div><div class='q2'>Godai ta ushachchan de7iyo gishshau, </div><div class='q'>taani ubba wode Godaa ta matan be7ais. </div><div class='q'> <span class="verse" id="V26">26&#160;</span>Hegaa gishshau, ta wozanai ufaittiis; </div><div class='q2'>ta inxxarssankka ufaissai kumiis. </div><div class='q'>Qassi ta bollaikka lo77o de7ana giidi, </div><div class='q2'>ufaissan naagees. </div><div class='q'> <span class="verse" id="V27">27&#160;</span>Aissi giikko, ta shemppuwaa </div><div class='q2'>Si7ooliyan aggakka. </div><div class='q'>Qassi ne Geeshsha Na7aa ahaakka musissakka. </div><div class='q'> <span class="verse" id="V28">28&#160;</span>Neeni tana de7uwaa ogiyaa erissadasa. </div><div class='q'>Neeni tanaara de7iyoogan </div><div class='q2'>taani daro ufaittais’ </div><div class='m'>yaagees. </div><div class='p'> <span class="verse" id="V29">29&#160;</span>“Ishatoo, nu aawatu halaqaa Daawitabaa taani intteyyo geeshshada odanau bessees; Daawiti haiqqidi moogettiis; a duufoi hachchi gakkanaassikka nu matan de7ees.  <span class="verse" id="V30">30&#160;</span>Daawiti hananabaa yootiyaagaa gidido gishshaunne Xoossai a naatu zerettaappe issuwaa a kawotaa araatan utissanau ayyo caaqqidoogaa erido gishshau,  <span class="verse" id="V31">31&#160;</span>Kiristtoosa dendduwaa sinttau xeellidi, ‘A shemppoi Si7ooliyan attibeenna; a bollaikka musibeenna’ giidi yootiis. </div><div class='p'> <span class="verse" id="V32">32&#160;</span>“Xoossai ha Yesuusa haiquwaappe denttidoogaassi nuuni ubbai markka.  <span class="verse" id="V33">33&#160;</span>Hegaa gishshau, Xoossai baappe ushachcha baggan a xoqqu xoqqu oottidi, ayyo Geeshsha Ayyaanaa immana giidoogaadan, Geeshsha Ayyaanaa ekkidi, hagaa intte ha77i be7iyoogaanne siyiyoogaa nu bolli gussiis.  <span class="verse" id="V34">34-35&#160;</span>Aissi giikko, Daawiti ba huuphen saluwaa kiyibeenna; shin yaagiis; </div><div class='q'>‘Godai ta godaa; “Taani ne morkketa </div><div class='q2'>neeni tohuwan yedhdha eqqiyoobaa oottana gakkanaassi </div><div class='q'>hagan taappe ushachcha baggaara utta” giis’ </div><div class='m'>yaagiis. </div><div class='p'> <span class="verse" id="V36">36&#160;</span>“Hegaa gishshau, Xoossai masqqaliyaa bolli misimaariyan ha intte xishidi kaqqido Yesuusa Godanne Kiristtoosa oottidoogaa Israa7eela zare ubbai tumaappe ero” yaagiis. </div><div class='p'> <span class="verse" id="V37">37&#160;</span>Asai PHeexiroosi giidoogaa siyido wode, asau wozanai maashin, PHeexiroosanne Yesuusi kiittido harata, “Ishanttoo, yaanin nuuni ai oottanee?” yaagidosona. </div><div class='p'> <span class="verse" id="V38">38&#160;</span>PHeexiroosi eta, “Intte nagarai atto geetettana mala, nagaraappe simmidi, intte huuphiyan huuphiyan Yesuus Kiristtoosa sunttan xammaqettite. Xoossai immiyo Geeshsha Ayyaanaa intte ekkana.  <span class="verse" id="V39">39&#160;</span>Aissi giikko, Xoossai immana giido qaalai inttessa intte naatussanne Godai nu Xoossai baakko xeesiyo haahuwan de7iyaageetu ubbaassa” yaagiis. </div><div class='p'> <span class="verse" id="V40">40&#160;</span>PHeexiroosi etassi qaalaa haraakka gujji markkattidi, “Ha wodiyaa geella asaappe intte huuphiyaa ashshite” yaagidi zoriis.  <span class="verse" id="V41">41&#160;</span>PHeexiroosi yootidoogaa ekkidaageeti xammaqettidosona; he gallassi heezzu sha7u gidiya asai ammaniis.  <span class="verse" id="V42">42&#160;</span>Eti Yesuusi kiittidoogeetu timirttiyan, issippetettan oittaa mentti miyoogaaninne Xoossaa woosan genccoosona. </div><div class='s'>Ammaniya Asai Ishatettaaninne Issippetettan De7iyo De7uwaa </div><div class='p'> <span class="verse" id="V43">43&#160;</span>Yesuusi kiittidoogeetu kushiyan daro oorattabainne malaatai oosettin, asa ubbaa yashshai oiqqiis.  <span class="verse" id="V44">44&#160;</span>Ammanida ubbati issippe de7oosona; qassi banttau de7iyaabaa ubbaakka issippe shaakkidosona.  <span class="verse" id="V45">45&#160;</span>Eti bantta biittaanne banttassi de7iyaabaa baizzi baizzidi, oonanne koshshido keena miishshaa ubbaassi shaakkidosona.  <span class="verse" id="V46">46&#160;</span>Qassi ubba gallassi, issi wozana gididi, Beeta Maqidasiyan paccennan gaittidi, bantta keettaa keettaa xeesettidi ufaissaaninne pashkka wozanan qumaa moosona.  <span class="verse" id="V47">47&#160;</span>Xoossaa galatiiddi, asa ubban sabettidosona. Qassi Godai attiyaageeta gallassi gallassikka eta bolli gujjees. </div><ul class='tnav'>
<li><a href='index.htm'>Yesuusi Kiittidoogeetu Oosuwaa</a></li>
<li><a href='ACT01.htm'>&lt;</a></li>
<li><a href='ACT.htm'>2</a></li>
<li><a href='ACT03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
