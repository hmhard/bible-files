<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Yesuusi Kiittidoogeetu Oosuwaa 22</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Yesuusi Kiittidoogeetu Oosuwaa</a></li>
<li><a href='ACT21.htm'>&lt;</a></li>
<li><a href='ACT.htm'>22</a></li>
<li><a href='ACT23.htm'>&gt;</a></li>
</ul>
<div class="main">
 
<div class='chapterlabel' id="V0"> 22</div><div class='p'> <span class="verse" id="V1">1&#160;</span>“Ta ishatoo, ta aawatoo, taani ha77i inttessi yootiyo yohuwaa siyite”  <span class="verse" id="V2">2&#160;</span>PHauloosi etassi Ibraisxxe qaalan haasayiyoogaa siyidi, kaseppe keehi co77u giidosona. Gin i hagaadan yaagiis. </div><div class='p'> <span class="verse" id="V3">3&#160;</span>“Taani Kilqqiyan de7iya Xarsseesen yelettada, ha kataman Gamaaliyaali tana tamaarissin diccada, nu aawatu higgiyaakka mintta tamaarada, hachchi intte ubbai haniyoogaadankka, taani Xoossaa yohuwaassi mishettiya Aihuda asa.  <span class="verse" id="V4">4&#160;</span>Taani maccaasaa attumaasaa oiqqa oiqqada qasho keettan yeggida asanne, ha ogiyaa kaalliya asaa worissana gakkanaas tuggayida asa.  <span class="verse" id="V5">5&#160;</span>Hegaadankka, qassi, qeese ubbatu halaqainne cima ubbaa yaa7ai tabaa markkattanau danddayees; taani Damasqqon de7iya eta ishanttussi Aihudatussi, etappe dabddaabbiyaa ekkada, hegan de7iya asati qashettidi qaxxayettanaadan, Yerusalaame eta ehaanau yaa baas. </div><div class='s'>PHauloosi Kiristtoosakko Simmido Simettaabaa Odiis </div><div class='r'>(Yesuusi Kiittidoogeetu Oosuwaa 9:1-19; 26:12-18) </div><div class='p'> <span class="verse" id="V6">6&#160;</span>“Taani baada Damasqqo matido wode, seeta gallassa gidishin, qoppennan saluwaappe gita poo7oi ta matan yuuyi aadhdhidi poo7iis.  <span class="verse" id="V7">7&#160;</span>Taani sa7an kundda uttada, ‘Saa7oolaa, Saa7oolaa, tana aissi waissai?’ giya qaalaa siyaas. </div><div class='p'> <span class="verse" id="V8">8&#160;</span>“Taani zaarada, ‘Ta Godau, neeni oonee?’ yaagaas. </div><div class='p'>“Yaagin, ‘Taani neeni waissiyo Naazireeta Yesuusa’ yaagiis.  <span class="verse" id="V9">9&#160;</span>Tanaara issippe de7iyaageeti poo7uwaa be7idi yayyidosona; shin taassi haasayiyaagaa qaalaa siyibookkona. </div><div class='p'> <span class="verse" id="V10">10&#160;</span>“ ‘Ta Godau, taani ai oottoo?’ yaagaas. </div><div class='p'>“Godai tana, ‘Denddada Damasqqo ba. Neeni oottanau Xoossai qoppido ubbabai neeyyo yaani odettana’ yaagiis.  <span class="verse" id="V11">11&#160;</span>He wolqqaama poo7uwaa gishshau, ta aifee qooqin, tanaara de7iya asati ta kushiyaa oiqqidi, tana goochchin, Damasqqo gakkaas. </div><div class='p'> <span class="verse" id="V12">12&#160;</span>“Damasqqon de7iya Aihuda ubbai daro bonchchiyo issi Hanaaniyaa giyo bitanee, nu higgiyaassi azazettidi, Xoossaa minttidi woossiyaagee de7ees.  <span class="verse" id="V13">13&#160;</span>Hanaanee taakko yiidi, ta matan eqqidi tana, ‘Ta ishau Saa7oolaa, xeella’ yaagiis. Taanne he wode sohuwaarakka akko xeella aggaas. </div><div class='p'> <span class="verse" id="V14">14&#160;</span>“Xeellin i tana hagaadan yaagiis; ‘Nu aawatu Godai neeni a qofaa eranau, a xillo Na7aa be7anaunne a doonaappekka haasayaa siyanau nena kase dooriis.  <span class="verse" id="V15">15&#160;</span>Aissi giikko, neeni be7idobaanne siyidobaa asa ubbaa sinttan ayyo markkattana.  <span class="verse" id="V16">16&#160;</span>Ha77ikka aissi gam77ai? Denddada xammaqetta; a sunttaa xeesaidda, ne nagaraappekka meecetta’ yaagiis. </div><div class='p'> <span class="verse" id="V17">17&#160;</span>“Taani guyye Yerusalaame simmada Beeta Maqidasiyan woossishin, taassi ajjuutai beettiis.  <span class="verse" id="V18">18&#160;</span>Ajjuutan Godai tana, ‘Eesotada, Yerusalaame elle kiya; aissi giikko, neeni taassi hagan markkattiyoogaa asai ekkenna’ yaagishin taani a be7aas. </div><div class='p'> <span class="verse" id="V19">19&#160;</span>“Taani, ‘Ta Godau, Aihuda woosa keetta ubban nena ammaniyaageeta oiqqada wadhdhidoogaanne qasho keettan yeggidoogaa eti eroosona.  <span class="verse" id="V20">20&#160;</span>Eti ne markkaa Isxxifaanoosa woriyo wode, taani he yohuwaa maayaas. Qassi eta lanqqiyan eqqada, a woriyaageetu maayuwaa naagais’ yaagaas. </div><div class='p'> <span class="verse" id="V21">21&#160;</span>“Godai tana, ‘Taani nena Aihuda gidenna asaakko haahosaa kiittiyo gishshau ba’ yaagiis” yaagiis. </div><div class='s'>PHauloosi Roome Asa Gidiyoogaa Qonccissiis </div><div class='p'> <span class="verse" id="V22">22&#160;</span>PHauloosi he qaalaa haasayana gakkanaassi asai i giyoogaa ezggees; hegaappe guyyiyan, bantta qaalaa xoqqu oottidi, “Hagaa biittaappe xaissa; i de7anau bessenna” yaagidosona. </div><div class='p'> <span class="verse" id="V23">23-24&#160;</span>Eti wocamishin, bantta maayuwaa bollau olishiininne baanaa carkkuwan laalishin, shaalaqai wotaaddarati PHauloosa bantta de7iyoosaa efaana mala azaziis. Qassi asai aissi hegaadan wocamidaakko eranau, PHauloosa lissuwan garafiiddi qorana mala, eta azaziis.  <span class="verse" id="V25">25&#160;</span>SHin wotaaddarati PHauloosa dafuwan mintti qachchido wode, PHauloosi ba matan eqqida mato halaqaa, “Roome katamaa asa pirddi bainnan wadhdhiyoogee inttessi higgee?” yaagiis. </div><div class='p'> <span class="verse" id="V26">26&#160;</span>Hegaa mato halaqai siyido wode, shaalaqaakko biidi, “Ha bitanee Roome asa. Neeni ai oottana qoppai?” yaagidi oichchiis. </div><div class='p'> <span class="verse" id="V27">27&#160;</span>SHaalaqai PHauloosakko shiiqidi, “Neeni Roome asee? Tau yoota” yaagiis. </div><div class='p'>Yaagin PHauloosi, “Ee” yaagiis. </div><div class='p'> <span class="verse" id="V28">28&#160;</span>SHaalaqai PHauloosassi zaaridi, “Taani ha zaretettaa daro miishshan shammaas” yaagiis. </div><div class='p'>SHin PHauloosi, “Taani he zerettaappe yelettaas” yaagiis. </div><div class='p'> <span class="verse" id="V29">29&#160;</span>Hegaa gishshau, PHauloosa qoranau qoppidaageeti sohuwaara appe shaahetti aggidosona. SHaalaqaikka PHauloosi Roome asa gididoogaa erido wode yayyiis; aissi giikko, sanssalatan a qashissi wottiis. </div><div class='s'>PHauloosi Aihudatu SHangguwaa SHiiqiis </div><div class='p'> <span class="verse" id="V30">30&#160;</span>Wonttetta gallassi shaalaqai, Aihudati PHauloosa aissi mootidaakkonne geeshshidi eranau koyidi, PHauloosa birshshiis. Birshshidi qeese halaqatinne yaa7ai ubbai shiiqana mala azaziis; qassi PHauloosa duge wottidi, eta sinttan essiis. </div><ul class='tnav'>
<li><a href='index.htm'>Yesuusi Kiittidoogeetu Oosuwaa</a></li>
<li><a href='ACT21.htm'>&lt;</a></li>
<li><a href='ACT.htm'>22</a></li>
<li><a href='ACT23.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
