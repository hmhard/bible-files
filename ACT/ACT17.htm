<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Yesuusi Kiittidoogeetu Oosuwaa 17</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Yesuusi Kiittidoogeetu Oosuwaa</a></li>
<li><a href='ACT16.htm'>&lt;</a></li>
<li><a href='ACT.htm'>17</a></li>
<li><a href='ACT18.htm'>&gt;</a></li>
</ul>
<div class="main">
 
<div class='chapterlabel' id="V0"> 17</div><div class='s'>PHauloosa Do7oi Tasalonqqen Tamaarissiis </div><div class='p'> <span class="verse" id="V1">1&#160;</span>PHauloosinne Sillaasi, Amppipholiisaaranne Apholooniyaara aadhdhidi, Tasalonqqe yiidosona; Tasalonqqen Aihuda woosa keettai de7ees.  <span class="verse" id="V2">2&#160;</span>PHauloosi ba meeziyaadankka yaa geliis; hegan heezzu Sambbata gallassatun Xoossaa maxaafatuppe asaara haasayiis;  <span class="verse" id="V3">3&#160;</span>Kiristtoosi waayiyaa ekkanaunne haiquwaappe denddanau bessiyoogaa etassi birshshidi yootiiddinne tuma gididoogaakka eta erissiiddi, “Yesuusi ha taani intteyyo odiyoogee Kiristtoosa” yaagees.  <span class="verse" id="V4">4&#160;</span>Etappe issooti issooti yohoi tuma gididoogaa akeekidi, PHauloosaaranne Sillaaseera gaittidosona; hegaadankka, Xoossaassi goinniya daro Giriiketinne daro bonchchettida maccaasati, PHauloosaaranne Sillaaseera gaittidosona. </div><div class='p'> <span class="verse" id="V5">5&#160;</span>SHin Aihudati qanaatidi, issi issi oosoi bainna iita asata qocaappe shiishshidosona; shiishshidi katamaa asaa wocamissidosona; PHauloosanne Sillaasa asaakko kessana mala koyidi, Yaasoona keettaa menttidosona.  <span class="verse" id="V6">6&#160;</span>PHauloosinne Sillaasi etassi beettennan ixxin, Yaasoonanne issi issi ishantta katamaa halaqatukko goochchidi, “Hageeti biitta ubbaa metoyidaageeti, hagaakka yiidosona.  <span class="verse" id="V7">7&#160;</span>Yin Yaasooni eta ba sooni wottiis; hageeti ubbai, ‘Yesuusa giyo hara kawoi de7ees’ giidi Qeesaara azazuwaa menttoosona” yaagidi, qaalaa xoqqissidi haasayidosona. </div><div class='p'> <span class="verse" id="V8">8&#160;</span>SHiiqida asainne katamaa halaqati hegaa siyidi metootidosona.  <span class="verse" id="V9">9&#160;</span>Halaqati Yaasoonanne harata waasiyan birshshidosona. </div><div class='s'>PHauloosa Do7oi Beeriyan Tamaarissiis </div><div class='p'> <span class="verse" id="V10">10&#160;</span>Ammaniyaageeti PHauloosanne Sillaasa sa7ai qammiyoogan sohuwaara Beeriyaa yeddidosona. Beeriyaa gakkidi, Aihuda woosa keettaa gelidosona.  <span class="verse" id="V11">11&#160;</span>Beeriyaa asati Tasalonqqen de7iya asatuppekka aadhdhiya akeekanchcha gidido gishshau, “PHauloosi giidoogee tumakkonne” yaagidi, ubba gallassi Xoossaa maxaafata tamaariiddi, qaalaa kumetta laamotan ekkidosona.  <span class="verse" id="V12">12&#160;</span>Hegaa gishshau, etappe daroti, Giriiketuppe bonchchettida daro maccaasatinne daro attumaasati ammanidosona. </div><div class='p'> <span class="verse" id="V13">13&#160;</span>SHin Tasalonqqen de7iya Aihudati PHauloosi Xoossaa qaalaa Beeriyankka yootidoogaa siyido wode, Beeriyaa yiidi, asaa aara ooshshidosona.  <span class="verse" id="V14">14&#160;</span>Hegaappe guyyiyan, ishantti sohuwaarakka PHauloosa abbaa mati yeddi aggidosona; shin Sillaasinne Ximootiyoosi Beeriyan attidosona.  <span class="verse" id="V15">15&#160;</span>PHauloosa moissida asati Ateena gattidosona; he asati Sillaasinne Ximootiyoosi banttau danddayettidoogaadan, eesuwan baakko yaana mala, PHauloosi kiittido kiitaa ekkidi, Beeriyaa simmidosona. </div><div class='s'>PHauloosi Ateeni Biis </div><div class='p'> <span class="verse" id="V16">16&#160;</span>PHauloosi Ateenan Sillaasanne Ximootiyoosa naagiiddi, kataman eeqai kumidaagaa be7idi yiillotiis.  <span class="verse" id="V17">17&#160;</span>Hegaa gishshau, Aihuda woosa keettan Aihudatuuranne Xoossaassi goinniya Aihuda gidenna asatuura palamettees; qassi ubba gallassi giyan banaara gaittiya asaarakka palamettees.  <span class="verse" id="V18">18&#160;</span>Qassi Eppiqoroosappenne Isxxo7ikiyaappe yiida issi issi eranchchati PHauloosaara palamettidosona; etappe issoi issoi, “Ha toofiinai ai haasayanau koyii?” yaagidosona. </div><div class='p'>Harati PHauloosi Yesuusabaanne haiquwaappe i denddidoogaa banttassi yootiyo gishshau, “Ooratta xoossatubaa odiyaabaa milatees” yaagidosona. </div><div class='p'> <span class="verse" id="V19">19-20&#160;</span>PHauloosa oiqqidi, “Ha neeni tamaarissiyo ooratta yohoi aibakkonne nuna erissarkkii? Aissi giikko, neeni nuuyyo oorattabaa yootaasa; simmi hagee Aibakko nuuni eranau koyoos” yaagidi PHauloosa Ariyosppaagoosa giyoosaa efiidosona.  <span class="verse" id="V21">21&#160;</span>Ateena asai ubbainne hegan de7iya imattati oorattabaa haasayiiddinne siyiiddi pe7iyoogaappe attin, haraban pe7okkona. </div><div class='p'> <span class="verse" id="V22">22&#160;</span>PHauloosi Ariyosppaagoosa sinttan eqqidi, hagaadan yaagiis; “Ateena asatoo, Xoossatussi ubbaban intte daro yayyiyoogaa taani be7ais.  <span class="verse" id="V23">23&#160;</span>Aissi giikko, taani intte goinniyoogaa xeellaidda aadhdhishin, ‘Erettenna Xoossaassi’ geetettidi xaafettida yarshshuwaa sohuwaa qassi demmaas; hegaa gishshau, ha intte erennan goinniyoogaa taani inttessi yootais. </div><div class='p'> <span class="verse" id="V24">24&#160;</span>“Sa7aanne sa7an de7iya ubbabaa medhdhida Xoossai saluwaanne sa7aa Godai, asi keexxido Beeta Maqidasiyan de7enna.  <span class="verse" id="V25">25&#160;</span>Aibakko paccido asadan, asa kushe i xeellenna; aissi giikko, i ba huuphen de7uwaa shemppuwaanne ubbabaa asa ubbaassi immees.  <span class="verse" id="V26">26&#160;</span>Xoossai asa zare ubbaa issi uraappe medhdhidi, biitta ubban wottiis; i ba huuphen eti de7ana wodiyaanne sohuwaa kase zawayiis. </div><div class='p'> <span class="verse" id="V27">27&#160;</span>“I hegaa oottidoogee eti oiqqi oiqqi xeellidi, bana koyiiddi, geelladan demmanddonaashsha giyoogaana; gidikkonne, Xoossai nuuppe ooyyoonne haaho gidenna.  <span class="verse" id="V28">28&#160;</span>Aissi giikko, intteppe issi issi eranchchati, ‘Nuuni a naata’ giidoogaadan, nuuni aani paxa de7oosinne de7idi qaaxettoos.  <span class="verse" id="V29">29&#160;</span>Simmi nuuni Xoossaa naata gidido gishshau, Xoossai asa cinccatettaaninne qofan worqqappe woi birappe woi shuchchappe oosettidabaa milatees yaagidi, qoppanau bessenna.  <span class="verse" id="V30">30&#160;</span>Hegaa gishshau, Xoossai asai eribeenna wodiyaa aattiis; shin ha77i ubbasan asai ubbai nagaraappe simmana mala azazees.  <span class="verse" id="V31">31&#160;</span>Aissi giikko, Xoossai gallassaa keeri wottiis; he gallassan ba doorido uran sa7an de7iya asa ubbaa bolli xillo pirddaa i pirddana; asa ubbaassi haiquwaappe a denttidoogan hegaa tumayiis” yaagiis. </div><div class='p'> <span class="verse" id="V32">32&#160;</span>Etappe issi issi asati haiquwaappe dendduwaabaa PHauloosappe siyidi, a bolli qilliiccidosona; shin harati a, “Nuuni hagaa neeppe gujjidi siyana koyoos” giidosona.  <span class="verse" id="V33">33&#160;</span>Hegaa gishshau, PHauloosi eta giddoppe kiyiis.  <span class="verse" id="V34">34&#160;</span>SHin issi issi attumaasati PHauloosaara gaittidi ammanidosona; eta gidduwan Ariyosppaagoosan de7iya pirdda keettaa daannai Diyoonaasiyoosi, Damaariiso giyo issi maccaasiyaanne harati de7oosona. </div><ul class='tnav'>
<li><a href='index.htm'>Yesuusi Kiittidoogeetu Oosuwaa</a></li>
<li><a href='ACT16.htm'>&lt;</a></li>
<li><a href='ACT.htm'>17</a></li>
<li><a href='ACT18.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
