<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Yesuusi Kiittidoogeetu Oosuwaa 15</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Yesuusi Kiittidoogeetu Oosuwaa</a></li>
<li><a href='ACT14.htm'>&lt;</a></li>
<li><a href='ACT.htm'>15</a></li>
<li><a href='ACT16.htm'>&gt;</a></li>
</ul>
<div class="main">
 
<div class='chapterlabel' id="V0"> 15</div><div class='s'>Yerusalaame SHiiquwaa </div><div class='p'> <span class="verse" id="V1">1&#160;</span>Issi issi asati Yihudaappe Anxxookiyaa wodhdhidi, “Muuse wogaadan, intte qaxxarettennabaa gidikko, attanau danddayekketa” yaagidi ishantta tamaarissuwaa doommidosona.  <span class="verse" id="V2">2&#160;</span>PHauloosinne Barnnaabaasi etaara daro ooyettidi palamettin, Anxxookiyan de7iya issi issi hara asati he palamaa gishshau, PHauloosaaranne Barnnaabaasaara Yerusalaame biidi, Yesuusi kiittidoogeetuuranne cimatuura gaittanau qofai qashettiis. </div><div class='p'> <span class="verse" id="V3">3&#160;</span>Woosa keettai ogiyan eta maaddishin, Aihuda gidennaageeti Xoossaakko simmidoogaa yootiiddi, Pinqqeeranne Samaariyaara aadhdhidosona; hegee ishantta ubbaa daro ufaissiis.  <span class="verse" id="V4">4&#160;</span>Eti Yerusalaame gakkido wode, woosa keettai, Yesuusi kiittidoogeetinne cimati eta mokkidosona; mokkin Xoossai banttanan oottidobaa ubbaa odidosona.  <span class="verse" id="V5">5&#160;</span>SHin Parisaawetu baggappe ammanida issi issi asati denddi eqqidi, “Intte eta qaxxaranaunne Muuse higgiyaa naagana mala azazanau bessees” yaagidosona. </div><div class='p'> <span class="verse" id="V6">6&#160;</span>Yesuusi kiittidoogeetinne cimati hegaa zorettanau shiiqidosona.  <span class="verse" id="V7">7&#160;</span>Keehi haasayidoogaappe guyyiyan, PHeexiroosi denddi eqqidi, eta hagaadan yaagiis; “Ta ishatoo, Aihuda gidennaageeti wonggeliyaa mishiraachchuwaa qaalaa ta doonaappe siyidi ammanana mala, tana Xoossai intte giddoppe beni dooridoogaa intte ereeta.  <span class="verse" id="V8">8&#160;</span>Asa wozana eriya Xoossai Geeshsha Ayyaanaa nuussi immidoogaadan, etassikka immidi tumayiis.  <span class="verse" id="V9">9&#160;</span>Eti ammanido gishshau, i eta wozanaa geeshshidi, nu gidduwaaninne eta gidduwan dummatettaa wottibeenna.  <span class="verse" id="V10">10&#160;</span>Hegaa gishshau, nu aawatinne nuuni tookkanau danddayibeenna qambbaraa kaalliyaageetu morggiyan wottidi, ha77i intte aissi Xoossaa paacceetii?  <span class="verse" id="V11">11&#160;</span>SHin Godaa Yesuus Kiristtoosa aaro kehatettan eti attidoogaadan, nuunikka attidoogaa ammanoos” yaagiis. </div><div class='p'> <span class="verse" id="V12">12&#160;</span>Asai ubbai co77u giidi, Barnnaabaasinne PHauloosi Aihuda gidenna asaa giddon bantta baggaara Xoossai oottido malaataanne oorattabaa ubbaa yootishin siyees. </div><div class='p'> <span class="verse" id="V13">13&#160;</span>Eti haasayaa wurssidoogaappe guyyiyan, Yaaqoobi hagaadan yaagidi zaariis; “Ishatoo, taani giyoogaa siyite.  <span class="verse" id="V14">14&#160;</span>Xoossai Aihuda gidennaageetu giddoppe bau haniya asaa ekkanau Aihuda gidennaageetuyyo koiro waatidi qoppidaakko Simooni yootiis.  <span class="verse" id="V15">15-18&#160;</span>Hananabaa yootiyaageetu qaalai hagaara giigees; Godai daro wodiyaappe doommidi, asaa hagaa erissidi, Xoossaa maxaafan hagaadan yaagiis; </div><div class='q'>‘Hagaappe guyyiyan, sa7an de7iya </div><div class='q2'>hara asai ubbainne tabaa gidanau </div><div class='q'>taani xeesido Aihuda gidenna asai ubbai </div><div class='q2'>Godaa koyana mala, taani simmana. </div><div class='q'>Taani kolettidi kunddida keettadan </div><div class='q2'>hanida Daawita kawotettaa denttana. </div><div class='q'>Qolettidaagaakka zaarada keexxana; </div><div class='q2'>taani naa77anttuwaa a essana’ </div><div class='m'>yaagiis. </div><div class='p'> <span class="verse" id="V19">19&#160;</span>“Hegaa gishshau, ta qofa gidikko, Aihuda gidennaageetuppe Xoossaakko simmiyaageeta nuuni waissanau koshshenna.  <span class="verse" id="V20">20&#160;</span>SHin eti eeqan tunidabaa meenna mala, shaaramuxenna mala, sulettida mehe asho meenna malanne suutta uyenna mala, etassi nuuni dabddaabbiyaa xaafanau koshshees.  <span class="verse" id="V21">21&#160;</span>Aissi giikko, Muuse higgiyaa kase yeletaappe doommidi Sambbatan Sambbatan Aihuda woosa keettatun nabbabiiddi, a qaalaa katamaa ubban yootiyaageeti de7oosona” yaagiis. </div><div class='p'> <span class="verse" id="V22">22&#160;</span>Hegaappe guyyiyan, Yesuusi kiittidoogeetinne cimati woosa keettaa asa ubbaara issippe bantta giddoppe amarida asata dooridi, PHauloosaaranne Barnnaabaasaara Anxxookiyaa yeddanau qofaa qachchidosona; eti daro bonchchettida naa77u asata Barssaaba geetettiya Yihudaanne Sillaasa dooridosona.  <span class="verse" id="V23">23&#160;</span>Dooridi hagaadan giya dabddaabbiyaa xaafidi, eta bolli kiittidosona; “Nuuni Yesuusi kiittidoogeetinne cimati intte ishantti, Anxxookiyan, Sooriyaaninne Kilqqiyan de7iya Aihuda bagga gidenna ishanttussi nu sarotaa kiittoos. </div><div class='p'> <span class="verse" id="V24">24&#160;</span>“Nuuni azazibeenna asati nu giddoppe biidi, ‘Intte qaxxarettanaunne higgiyaa naaganau bessees’ giidi, inttena waissidoogaanne yiilloyidoogaa siyidi,  <span class="verse" id="V25">25-26&#160;</span>nu Godaa Yesuus Kiristtoosa sunttaa gishshau, bantta shemppuwaa olida nuuni siiqiyo Barnnaabaasaaranne PHauloosaara doorettida asata inttekko kiittanau issi wozanan nu qofaa qachchida.  <span class="verse" id="V27">27&#160;</span>Hegaa gishshau, nuuni xaafidoogaa eti bantta huuphen bantta doonan inttessi yootana mala, Yihudaanne Sillaasa kiittida. </div><div class='p'> <span class="verse" id="V28">28-29&#160;</span>“Aissi giikko, eeqassi yarshshidobaa mooppite; suutta uyoppite; sulettida mehe asho mooppite; shaaramuxoppite. Ha koshshiyaageetuppe attin, hara tooho inttena toossenna mala, nuuninne Geeshsha Ayyaanai yohuwaa maayida; ha ubbabaappe intte huuphiyaa naagikko, intte lo77obaa ootteeta. Simmi saro de7ite” yaagidosona. </div><div class='p'> <span class="verse" id="V30">30&#160;</span>Hegaa gishshau, kiitettidaageeti moisettidi, Anxxookiyaa wodhdhidi, ammaniya asaa shiishshidi, dabddaabbiyaa asaassi immidosona.  <span class="verse" id="V31">31&#160;</span>Eti he minttettiya dabddaabbiyaa nabbabido wode, ufaittidosona.  <span class="verse" id="V32">32&#160;</span>Qassi Yihudainne Sillaasi bantta huuphen hananabaa yootiyaageeta gidiyo gishshau, ishantta keehi zoridi minttettidosona.  <span class="verse" id="V33">33&#160;</span>Eti Anxxookiyan amarida gallassaa uttidoogaappe guyyiyan, ishantti sarotettan moissin, banttana kiittidaageetukko simmidosona.  <span class="verse" id="V34">34&#160;</span>SHin Sillaasee yaani attanau ba qofaa qachchiis. </div><div class='p'> <span class="verse" id="V35">35&#160;</span>Qassi PHauloosinne Barnnaabaasi hara daro asatuura issippe Godaa qaalaa tamaarissiiddinne wonggeliyaa mishiraachchuwaa yootiiddi, Anxxookiyan uttidosona. </div><div class='s'>PHauloosinne Barnnaabaasi SHaahettidosona </div><div class='p'> <span class="verse" id="V36">36&#160;</span>Amarida gallassaappe guyyiyan, PHauloosi Barnnaabaasa, “Nuuni Godaa qaalaa yootido katama ubban nu ishantti waanidi de7iyaakko, guyye simmidi, xomoosi be7oos” yaagiis.  <span class="verse" id="V37">37&#160;</span>Yaagin Barnnaabaasi Marqqoosa geetettiya Yohaannisa banttanaara efaanau koyiis.  <span class="verse" id="V38">38&#160;</span>SHin PHauloosi Marqqoosa banttanaara efaanau koyibeenna; aissi giikko, i etappe PHinifiliyan shaahettiis; qassi etaara oosuwau bibeenna.  <span class="verse" id="V39">39&#160;</span>Eta gidduwan pala ooshshai kiyin, issoi issuwaappe shaahettidosona; Barnnaabaasi Marqqoosa ekkidi, markkabiyan Qophphiroosa biis.  <span class="verse" id="V40">40&#160;</span>SHin PHauloosi Sillaasa doorin, ishantti a hadaraa Xoossaa aaro kehatettau immidoogaappe guyyiyan biis.  <span class="verse" id="V41">41&#160;</span>Yaatidi woosa keettata minttettiiddi, Sooriyaaranne Kilqqiyaara aadhdhiis. </div><ul class='tnav'>
<li><a href='index.htm'>Yesuusi Kiittidoogeetu Oosuwaa</a></li>
<li><a href='ACT14.htm'>&lt;</a></li>
<li><a href='ACT.htm'>15</a></li>
<li><a href='ACT16.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
