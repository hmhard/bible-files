<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Zaarettido Wogaa 22</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Zaarettido Wogaa</a></li>
<li><a href='DEU21.htm'>&lt;</a></li>
<li><a href='DEU.htm'>22</a></li>
<li><a href='DEU23.htm'>&gt;</a></li>
</ul>
<div class="main">
 
<div class='chapterlabel' id="V0"> 22</div><div class='p'> <span class="verse" id="V1">1&#160;</span>“Israa7eela asa boorai woikko dorssai bayidi wora biishin be7ikko, shenehoo gaada aggaagoppa; a godaassi laagga ehaada imma.  <span class="verse" id="V2">2&#160;</span>He mehiyaa godai ne heera gidana xayikko, woikko a godai oonakko neeni erana xayikko, a godai koyiiddi yaana gakkanaashin, ne soo ekkada efa; i yiidi, demmiyo wode, au imma.  <span class="verse" id="V3">3&#160;</span>Hegaadan hare gidin, maayuwaa woikko aibanne bayidabaa demmikko, a godau zaarappe attin, shenehoo gooppa. </div><div class='p'> <span class="verse" id="V4">4&#160;</span>“Israa7eela asa haree woikko boorai ogiyan kunddidaashin be7ikko, maaddada denttappe attin, shenehoo gaada aggaagoppa. </div><div class='p'> <span class="verse" id="V5">5&#160;</span>“Maccaasai attumaasaa maayuwaa maayoppo; attumaasaikka maccaasaa maayuwaa maayoppo. Aissi giikko, hegaa malabaa oottiya oonanne GODAI intte Xoossai shenetees. </div><div class='p'> <span class="verse" id="V6">6&#160;</span>“Ogiyan ne biishin, mittan gidin, sa7an ba maraa woikko phuuphphulliyaa haphpha uttida kafiyo demmikko, o i maraara gatta oiqqada ne soo efooppa.  <span class="verse" id="V7">7&#160;</span>Marata ekka efaanau danddayaasa; shin aayyiyo baanaadan yeddaaga. Hegaadan oottikko, neeni duretada adussa laittaa de7ana. </div><div class='p'> <span class="verse" id="V8">8&#160;</span>“Ooratta keettaa keexxiyo wode, xoqqa kaaraappe asi kunddi haiqqin ne oishettennaadan, zemppidi attiyoogaa giigissa. </div><div class='p'> <span class="verse" id="V9">9&#160;</span>“Ne woiniyaa shooqan naa77u qommo kattaa zeroppa; hegaadan ootikko, ne zerido kattainne woinee naa77aikka moorettana. </div><div class='p'> <span class="verse" id="V10">10&#160;</span>“Booraanne hariyaa issippe waaxada goyoppa. </div><div class='p'> <span class="verse" id="V11">11&#160;</span>“Suufiyaappenne liinuwaappe wolahan dadettida maayuwaa maayoppa. </div><div class='p'> <span class="verse" id="V12">12&#160;</span>“Ne maayido maayuwau oiddu baggaarakka macarai de7o. </div><div class='s'>Geluwaa Ehuwaa Gaitotettaa Geeshshatettan Naagiyoogaa </div><div class='p'> <span class="verse" id="V13">13&#160;</span>“Issi asi machcho bullachchidi, iira aqi simmidi, o dosana xayikkonne,  <span class="verse" id="V14">14&#160;</span>‘Hanno ta machchada iira aqiyo wode, geela7otetti iyyo baawa’ yaagidi o mooridi haasayikko,  <span class="verse" id="V15">15&#160;</span>he na7ee aawainne aayyiyaa i geela7otettaa malaataa ekki efiidi, katamaa penggen de7iya cimata bessona.  <span class="verse" id="V16">16&#160;</span>Na7ee aawai cimatuyyo hagaadan yaagidi yooto, ‘Taani ta na7iyo hagaayyo machcho oottada immaas; shin i o ixxiis.  <span class="verse" id="V17">17&#160;</span>I, “Ne na7en geela7otetti baawa” yaagidi o mooridi haasayees; shin ta na7ee geela7otettaa malaataa hagaa be7ite’ yaagidi, i geela7otettaa erissiya carqqiyaa besso.  <span class="verse" id="V18">18&#160;</span>Yaatin he katamaa cimati a xurqqayiyan shocona.  <span class="verse" id="V19">19&#160;</span>I Israa7eela geela7ee sunttaa moorido gishshau, cimati a xeetu xaqara biraa qaxxayidi, hegaa na7ee aawaayyo immona. Na7iyaakka ayyo machcho gidada de7u; ba de7o laitta ubban i o yeddanau bessenna. </div><div class='p'> <span class="verse" id="V20">20&#160;</span>“A mootoi tuma gididi, na7en geela7otettai xayikko,  <span class="verse" id="V21">21&#160;</span>na7iyo i aawaa kare ehiidi, he katamaa attumaasai o shuchchan caddidi woro. Aissi giikko, a ba aawaa son de7aidda shaaramuxa gidada, Israa7eela giddon ha pokkobaa oottaasu; hegaadan oottidi intte giddoppe iitaa diggite. </div><div class='p'> <span class="verse" id="V22">22&#160;</span>“Ai asinne hara asa maccaasaara shaaramuxiiddi ohettikko, ikka aara shaaramuxida maccaasiyaakka haiqqona. Hegaadan oottidi, intte giddoppe iitaa diggite. </div><div class='p'> <span class="verse" id="V23">23&#160;</span>“Ai asinne harau giigida geela7iyo katamaa giddon demmidi iira shaaramuxikko,  <span class="verse" id="V24">24&#160;</span>eta naa77aakka katamaappe gaxaa kessidi, shuchchan caddidi worite. Aissi giikko, na7iyaa kataman de7aidda, asi ashshanaadan waassabeikku. I haiqqiyoogee qassi hara asau giiga uttida geela7iyo moorido gishshaassa. Hegaadan oottiyoogan intte giddoppe iitaa diggite. </div><div class='p'> <span class="verse" id="V25">25&#160;</span>“Issi asi asau giigida geela7iyo asi bainna sohuwan wolqqan oiqqidi, iira zin77ikko, a xallai haiqqo.  <span class="verse" id="V26">26&#160;</span>Na7iyo ainne oottoppite; o woranau bessiya nagara oottabeikku. Hagee issi asi coo ba shooruwaa bolli denddidi, woriya asa pirddaa mala pirdda.  <span class="verse" id="V27">27&#160;</span>Aissi giikko, i o asi bainna sohuwan demmidi oiqqin, he geela7o na7iyaa waassaasu; shin o ashshiya asi de7ibeenna. </div><div class='p'> <span class="verse" id="V28">28&#160;</span>“Ai asinne asau giigabeenna geela7iyo oiqqidi, i geela7otettaa ekkirggidi ohettikko,  <span class="verse" id="V29">29&#160;</span>na7ee aawaassi ishatamu xaqara biraa qanxxo. Yaatidi na7iyo bau machcho ootto. Ba de7o laitta ubban o yeddoppo. </div><div class='p'> <span class="verse" id="V30">30&#160;</span>“Ai asinne ba aawaa machchiyo ekkidi, ba aawaa kaushshoppo. </div><ul class='tnav'>
<li><a href='index.htm'>Zaarettido Wogaa</a></li>
<li><a href='DEU21.htm'>&lt;</a></li>
<li><a href='DEU.htm'>22</a></li>
<li><a href='DEU23.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
