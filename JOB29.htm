<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 29</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB28.htm'>&lt;</a></li>
<li><a href='JOB.htm'>29</a></li>
<li><a href='JOB30.htm'>&gt;</a></li>
</ul>
<div class="main">
 
<div class='chapterlabel' id="V0"> 29</div><div class='s'>Iyyoobi Wurssetta Mootuwaa Mootees </div><div class='s'>Iyyoobi Haasayees </div><div class='p'> <span class="verse" id="V1">1&#160;</span>Iyyoobi qassikka hagaadan yaagiis;  <span class="verse" id="V2">2&#160;</span>“Ha77i ta de7iyo duussai Xoossai beni tana naagido wodiyaagaa mala gideerenneeshsha!  <span class="verse" id="V3">3&#160;</span>A xomppee ta bolli poo7in, taani a poo7uwan hemettaas.  <span class="verse" id="V4">4&#160;</span>He wodee Xoossai tananne ta so asaa naagin, taani ta kumetta wolqqaara de7ido wode.  <span class="verse" id="V5">5&#160;</span>He wode Ubbaa Danddayiya Xoossai tanaara de7ees; ta naatikka ta yuushuwan de7oosona.  <span class="verse" id="V6">6&#160;</span>Taani ta kushiyaa maattan meecettaas; ta gaacciyo woxaappekka zaitee shaafaadan goggiis. </div><div class='p'> <span class="verse" id="V7">7&#160;</span>“Taani kataman de7iya pirdda keettaa biido wode, daannatuura issippe uttaas.  <span class="verse" id="V8">8&#160;</span>He wode yelagati tana be7idi, ogiyaa immidosona; cimatikka tana bonchchanau denddidi eqqidosona.  <span class="verse" id="V9">9&#160;</span>Halaqati haasayiyoogaa aggi bayidosona; bantta doonankka bantta kushiyaa wottidosona.  <span class="verse" id="V10">10&#160;</span>He kataman de7iya gita asatikka co77u giidosona; eta inxxarssaikka eta kookkiyaa baqqi oiqqiis. </div><div class='p'> <span class="verse" id="V11">11&#160;</span>“Tabaa siyidaageetinne tana be7idaageeti ubbai tana galatidi haasayidosona.  <span class="verse" id="V12">12&#160;</span>Aissi giikko, maaduwaassi waassiya hiyyeesatanne aawai aayyiyaa xayin, maaddiyaabi bainnaageeta taani ashshaas.  <span class="verse" id="V13">13&#160;</span>Haiqqana haniya bitanee tana anjjiis; am77iyaakka ta maaduwan ufaittaasu.  <span class="verse" id="V14">14&#160;</span>Taani xillotettaa maayodan maayaas; suure pirddaikka ta afala malanne qumaashsha mala.  <span class="verse" id="V15">15&#160;</span>Taani qooqetuyyo aife, wobbetuyyo toho gidaas.  <span class="verse" id="V16">16&#160;</span>Hiyyeesatuyyo aawa gidaas; taani erenna asatuyyookka xabaqa gidaas.  <span class="verse" id="V17">17&#160;</span>Taani iitatu gappataa menttaas; eti shankkatidi oiqqidoogeetakka eta doonaappe wotta ekkaas. </div><div class='p'> <span class="verse" id="V18">18&#160;</span>“Hegaa gishshau, taani ta qofan, ‘Taani lo77o, adussa laittaa ta so asaa gidduwan de7ada haiqqana.  <span class="verse" id="V19">19&#160;</span>Aissi giikko, taani ba xaphota haattaa giddo yeddidanne xaazai qamma ubban a tashiyaa bolli de7iyo mittaa mala.  <span class="verse" id="V20">20&#160;</span>Taani ubbatonkka bonchchettada de7ana; ta wolqqaikka ubbaton ooraxxana’ gaada qoppaas. </div><div class='p'> <span class="verse" id="V21">21&#160;</span>“Taani haasayiyoogaa asai sirphphi gi ezggidi, ta zoriyaa ekkiis.  <span class="verse" id="V22">22&#160;</span>Taani haasayidoogaappe guyyiyan, eti zaarettidi haasayibookkona; aissi giikko, ta qaalai eta wozanan xokkiis.  <span class="verse" id="V23">23&#160;</span>Goshshanchchai iraa naagiyoogaadan, eti taani haasayanaagaa siyanau hanggidi naagidosona.  <span class="verse" id="V24">24&#160;</span>Eti hirggi uttidaashin, taani ta som77uwaa pashkkissaas; hegan eti minettidosona.  <span class="verse" id="V25">25&#160;</span>Taani eti de7ana ogiyaa dooraas; doorada eta halaqadan uttaas. Ba olanchchatu giddon de7iya kawuwaadan, taani eta giddon de7aas. Qassi azzaniyaageeta minttettiya asa mala gidaas. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB28.htm'>&lt;</a></li>
<li><a href='JOB.htm'>29</a></li>
<li><a href='JOB30.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
