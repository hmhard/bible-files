<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 39</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB38.htm'>&lt;</a></li>
<li><a href='JOB.htm'>39</a></li>
<li><a href='JOB40.htm'>&gt;</a></li>
</ul>
<div class="main">
 
<div class='chapterlabel' id="V0"> 39</div><div class='s'>Qassikka GODAI Iyyoobassi Haasayees </div><div class='p'> <span class="verse" id="V1">1&#160;</span>“Deriyan de7iya genessati aude yeliyaakko, neeni erai? Gaarati bannakkidi, bantta marata yeliyo wode be7adii?  <span class="verse" id="V2">2&#160;</span>Eti kunttiiddi, woisa keena aginaa gam77iyaakkonne qassi aude yeliyaakko erai?  <span class="verse" id="V3">3&#160;</span>Eti gulbbatidi, bantta marata yeliyoi audekko erai?  <span class="verse" id="V4">4&#160;</span>Eta marati bazzon diccidi minnoosona; minnidi bantta aayetu achchappe boosona; naa77antto guyye simmokkona. </div><div class='p'> <span class="verse" id="V5">5&#160;</span>“Harddiidati yeda daanaadan oottidai oonee? Qashuwaappe eta birshshi yeddidai oonee?  <span class="verse" id="V6">6&#160;</span>Etau taani bazzuwaa de7iyoosaa oottada immaas; maxine biittan eti de7anaadan oottaas.  <span class="verse" id="V7">7&#160;</span>Katamaa wocamaappe eti haakkidi de7oosona; laaggiyaageetu waasuwaakka siyokkona.  <span class="verse" id="V8">8&#160;</span>Eti dereta banttau heemettiyo soho oottoosona; hegan miyo mul77o maataa qoroosona. </div><div class='p'> <span class="verse" id="V9">9&#160;</span>“Menttai neeyyo oottanau eeno ganddee? Woikko ne gaaxaatan qammaa aqanddee?  <span class="verse" id="V10">10&#160;</span>Goyana mala, neeni a waaxuutee? Woikko kaduwaa goochchanaadan a oottanau danddayai?  <span class="verse" id="V11">11&#160;</span>Neeni a wolqqaa minotettan ammanettuutee? Ne daafurssiya oosuwaa i oottanaadan, ayyo yegga agguutee?  <span class="verse" id="V12">12&#160;</span>I simmidi yiidi, ne kattaa qoxxiyo ne audiyaayyo shiishshees gaada neeni an ammanettai? </div><div class='p'> <span class="verse" id="V13">13&#160;</span>“Yanchchiyaa ba qefiyaa eesuwan qaattausu; shin yanchchee qefeti sanggaanuwaa qefetunne baalletu mala gidokkona.  <span class="verse" id="V14">14&#160;</span>Yanchchiyaa ba phuuphulliyaa biittan phuuphullausu; phuuphullada baanai ho7ettanaadan aggaagausu.  <span class="verse" id="V15">15&#160;</span>‘Tohoi menttana’ woikko, ‘Bazzo do7ati yedhdhana’ gaada qoppukku.  <span class="verse" id="V16">16&#160;</span>Marati babaa gidennabaadan qoodada, etau meqettaa iitausu. I daafurai ubbai mela attiyoogee iyyo aibanne milatenna.  <span class="verse" id="V17">17&#160;</span>Aissi giikko, taani Xoossai a aadhdhida eratettaa doganaadan oottaas; taani akeekaakka iyyo immabeikke.  <span class="verse" id="V18">18&#160;</span>SHin denddada a woxxiyo wode, banaara naasettiya paraa bollinne paraawaa bolli miiccausu. </div><div class='p'> <span class="verse" id="V19">19&#160;</span>“Iyyoobaa, paratuyyo wolqqaa immidai, woikko paratu morggiyaa gotosho gammaa maizzidai nenee?  <span class="verse" id="V20">20&#160;</span>Parati booliyaadan guppanaadaaninne yashshiya daarettaa eti daaranaadan oottidai nenee?  <span class="verse" id="V21">21&#160;</span>Parati zanggaaran biittaa booddoosona; bantta wolqqankka ufaittoosona; yaatidi ola miishshata gixxidaageetuura gaittanau ola dembbaa piriixoosona.  <span class="verse" id="V22">22&#160;</span>Yashsha giyoobaa eti mulekka erokkona; eta aibinne daganttenna; eta bolli bisuwaa zaarettiyaakkonne guyye simmokkona.  <span class="verse" id="V23">23&#160;</span>Eta toggiya olanchchati oiqqido ola miishshati phooliiddi, issoi issuwaara gaittidi giirettoosona.  <span class="verse" id="V24">24&#160;</span>SHin parati paachchuriiddi yashissiiddi, olau sinttau piriixoosona. Malkkataa punettaa cenggurssaa siyiyo wode, co77u giidi eqqanau danddayokkona;  <span class="verse" id="V25">25&#160;</span>malkkataa punniyo wode, ‘Hayyashsho!’ yaagoosona. Olaa peenuwaa haahuwan ekkoosona; ola gadaawati azaziyo azazuwaanne olanchchatu ceequwaa siyoosona. </div><div class='p'> <span class="verse" id="V26">26&#160;</span>“Gacee ba qefiyaa tohossi miccidi paallanau danddayanaadan, aadhdhida eratettaa ayyo immidai nenee?  <span class="verse" id="V27">27&#160;</span>Argganttai pude kiyidi, ba keettaa xoqqa deretun keexxanau ne azazuwaa naagii?  <span class="verse" id="V28">28&#160;</span>Argganttai aafuwaa doonan ba keettaa keexxidi de7ees; zaallatu za7otikka ayyo qato gididosona.  <span class="verse" id="V29">29&#160;</span>Hegan uttidi, baayyo miyoobaa wochchees; wochchidi a aifee haahuwaappe demmees.  <span class="verse" id="V30">30&#160;</span>Argganttaa marati suuttaa uyoosona; gauxai de7iyoosan awankka i shiiqees” yaagiis. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB38.htm'>&lt;</a></li>
<li><a href='JOB.htm'>39</a></li>
<li><a href='JOB40.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
