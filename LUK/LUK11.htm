<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Luqaasa 11</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luqaasa</a></li>
<li><a href='LUK10.htm'>&lt;</a></li>
<li><a href='LUK.htm'>11</a></li>
<li><a href='LUK12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='s'>Yesuusi Woosaabaa Tamaarissiis </div><div class='r'>(Maatiyoosa 6:9-13; 7:7-11) </div><div class='p'> <span class="verse" id="V1">1&#160;</span>Yesuusi issi sohuwan woossees. Woosaa wurssido wode, i erissiyo ashkkaratuppe issoi, “Godau, Yohaannisi ba erissiyo ashkkarata tamaarissidoogaadan, nuuni woigi woossanaakko, nuna tamaarissa” yaagiis. </div><div class='p'> <span class="verse" id="V2">2&#160;</span>Yesuusi eta, “Xoossaa woossiiddi, hagaadan yaagite; </div><div class='q'>‘Saluwan de7iya nu Aawau, </div><div class='q2'>ne geeshsha sunttai anjjetto. </div><div class='q'>Ne kawotettai yo. </div><div class='q2'>Ne shenee saluwan hanidoogaadan, sa7ankka hano. </div><div class='q'> <span class="verse" id="V3">3&#160;</span>Hachchi hachchi koshshiya qumaa </div><div class='q2'>nuuyyo hachchi imma. </div><div class='q'> <span class="verse" id="V4">4&#160;</span>Nuuni nuna naaqqidaageetuyyo </div><div class='q'>ubbaa atto giido gishshau, </div><div class='q2'>neenikka nu naaquwaa atto ga. </div><div class='q'>Nuna iitabaappe ashshanaappe attin, </div><div class='q2'>paacen gelissoppa’ </div><div class='m'>yaagite” yaagiis. </div><div class='p'> <span class="verse" id="V5">5&#160;</span>Yesuusi ba erissiyo ashkkarata hagaadan yaagiis; “Geelladan hai intteppe issoi qamma bilahe ba lagge asa soo biidi, ‘Ta ishau, taassi heezzu baso oitta tal77a.  <span class="verse" id="V6">6&#160;</span>Aissi giikko, ta laggee ogeppe ta soo yiis; taani a sintti aattiyoobi baawa’ yaagikko,  <span class="verse" id="V7">7&#160;</span>a laggee sooppe haasayiiddi, ‘Tana daafurssoppa; karee gorddettiichchiis; ta naatikka tanaara hiixan de7oosona; taani denddada, neessi ainne immanau danddayikke’ yaaganee?  <span class="verse" id="V8">8&#160;</span>Taani inttessi odiyoogee aibee giikko, i a lagge gidido gishshau, denddi eqqidi, ayyo ainne immennan ixxikkokka, a laggee a oichchiiddi waissido gishshau, denddidi i koyiyoobaa ubbaa immana. </div><div class='p'> <span class="verse" id="V9">9&#160;</span>“Taani inttessi odais; woossite, intte ekkana; koyite, intte demmana; kare yiidi xeesite; karee intteyyo dooyettana.  <span class="verse" id="V10">10&#160;</span>Aissi giikko, woossiya ubbai ekkana; koyiya urai demmana; qassi kare yiidi xeesiya urau karee dooyettana. </div><div class='p'> <span class="verse" id="V11">11&#160;</span>“Intte giddon ba na7i, ‘Quma imma’ giikko, shuchcha immana aawi de7ii? ‘Mole imma’ giikko shooshsha immanee?  <span class="verse" id="V12">12&#160;</span>Woi, ‘PHuuphulle imma’ giikko masimaso immanee?  <span class="verse" id="V13">13&#160;</span>Intte iita gidiiddi, intte naatussi lo77obaa immiyoogaa erikko, yaatin saluwan de7iya Aawai bana woossiyaageetussi Geeshsha Ayyaanaa waati darissidi immanddeeshsha?” yaagiis. </div><div class='s'>Yesuusanne Bi7eeli-Zeebula </div><div class='r'>(Maatiyoosa 12:22-30; Marqqoosa 3:20-27) </div><div class='p'> <span class="verse" id="V14">14&#160;</span>Yesuusi bitaniyaappe duude xalahiyaa kessiis; xalahee kiyidoogaappe guyyiyan, bitanee haasayaa doommin, asai garamettiis.  <span class="verse" id="V15">15&#160;</span>SHin etappe issoi issoi, “Xalahetu halaqaa Bi7eeli-Zeebuli baayyo wolqqaa immin, xalaheta kessees” yaagiis.  <span class="verse" id="V16">16&#160;</span>Harati a paaccanau i saluwaappe malaataa oottana mala koyidosona.  <span class="verse" id="V17">17&#160;</span>SHin Yesuusi eta qofaa eridi, eta hagaadan yaagiis; “Ba giddon shaakettiya kawotetta ubbai xayana; shaakettiya keettaikka kunddana.  <span class="verse" id="V18">18&#160;</span>Yaatin Seexaanaa kawotettai ba giddon shaakettikko, he kawotettai waanidi eqqanee? Intte tana, ‘Bi7eeli-Zeebuli neessi wolqqaa immin, xalaheta kessaasa’ yaageeta.  <span class="verse" id="V19">19&#160;</span>Tau Bi7eeli-Zeebuli wolqqaa immin, taani xalaheta kessiyaabaa gidikko, intte asau wolqqaa ooni immin, xalaheta kessanee? Hegaa gishshau, eti intte bolli pirddana.  <span class="verse" id="V20">20&#160;</span>SHin Xoossai tau wolqqaa immin, taani xalaheta kessiyaabaa gidikko, simmi Xoossaa kawotettai inttekko yiichchiis. </div><div class='p'> <span class="verse" id="V21">21&#160;</span>“Tooraanne gonddalliyaa oiqqida mino bitanee ba keettaa naagikko, a mehee saro de7ana.  <span class="verse" id="V22">22&#160;</span>SHin appe minniyaagee yiidi, a xoonidi i ammani uttido tooraanne gonddalliyaa appe wotti ekkidi, a mehiyaa shaakkees. </div><div class='p'> <span class="verse" id="V23">23&#160;</span>“Ta bagga gidenna urai tabaa ixxees; qassi tanaara issippe shiishshennaagee laalees. </div><div class='s'>Tuna Ayyaanai Asaa Giddo Simmidi Geliyo Geluwaa </div><div class='r'>(Maatiyoosa 12:43-45) </div><div class='p'> <span class="verse" id="V24">24&#160;</span>“Tuna ayyaanai asappe kiyiyo wode, baayyo shemppiyoosaa koyiiddi, haatti bainnasaara aadhdhees; au beettennan ixxikko, ‘Taani aggada yiido ta keettaa simmana’ yaagees;  <span class="verse" id="V25">25&#160;</span>simmidi yiyo wode, keettai pitettidi, giigi uttidaagaa demmees.  <span class="verse" id="V26">26&#160;</span>Hegaappe guyyiyan, biidi baappe iitiya laappun hara ayyaanata ehees; he ayyaanati gelidi, hegan de7oosona; he bitaniyaa de7oi kaseegaappe guyyeegee keehi iitees” yaagiis. </div><div class='s'>Tumu Ufaissaa </div><div class='p'> <span class="verse" id="V27">27&#160;</span>Yesuusi hagaa gin, asaa giddoppe issi maccaasiyaa qaalaa xoqqu oottada, “Nena tookkida uloinne neeni xammido xanttai anjjettidaageeta” yaagaasu.  <span class="verse" id="V28">28&#160;</span>SHin Yesuusi, “Anjjettidaageeti Xoossaa qaalaa siyidi, he qaalai azaziyoogaadan oottiyaageeta” yaagiis. </div><div class='s'>Yoonaasi Malaataa Gidiyo Hanotaa </div><div class='r'>(Maatiyoosa 12:38-42) </div><div class='p'> <span class="verse" id="V29">29&#160;</span>Daro asai shiiqido wode, Yesuusi hagaadan yaaganau doommiis; “Malaataa koyiya ha wodiyaa asai iita; hananabaa yootiya Yoonaasa malaataappe harai ayyo imettenna.  <span class="verse" id="V30">30&#160;</span>Yoonaasi Nanawe katamaa asaassi malaata gididoogaadan, taani Asa Na7ai, ha wodiyaa asaassi malaata gidana.  <span class="verse" id="V31">31&#160;</span>Tohossa bagga biittaa kawiyaa Solomona aadhdhida eratettaa siyanau sa7aa gaxaappe yiido gishshau, pirddaa gallassi denddada, ha wodiyaa asaa mootana; be7ite; Solomonappekka aadhdhiyaagee hagan de7ees.  <span class="verse" id="V32">32&#160;</span>Nanawe asai Yoonaasi yootidoogan bantta nagaraappe simmido gishshau, pirddaa gallassi denddidi, intte bolli pirddana; be7ite; Yoonaasappe aadhdhiyaagee hagan de7ees. </div><div class='p'> <span class="verse" id="V33">33&#160;</span>“Soo geliya asaassi poo7ana mala, xomppiyaa xomppidi, xoqqan wottanaappe attin, genttidi woikko keriyan qum77idi wottiyai ooninne baawa.  <span class="verse" id="V34">34&#160;</span>Ne aifee ne bollaassi xomppe mala; ne aifee payya gidiyo wode ne bolla ubbai poo7o; shin ne aifee payya gidana xayikko, ne bollai xuma gidana.  <span class="verse" id="V35">35&#160;</span>Hegaa gishshau, ne bolli de7iya poo7oi xuma gidenna mala naagetta.  <span class="verse" id="V36">36&#160;</span>Simmi ne bolla ubban ainne xumi bainnan kumetta poo7oi de7ikko, xomppee ba wagagga poo7uwaa ne bolli poo7issiyoogaadan, ne bollai wagagga poo7o gidana” yaagiis. </div><div class='s'>Parisaawetanne Higgiyaa Tamaarissiyaageeta Walassiis </div><div class='r'>(Maatiyoosa 23:1-36; Marqqoosa 12:38-40) </div><div class='p'> <span class="verse" id="V37">37&#160;</span>Yesuusi haasayaa wurssido wode, issi Parisaawee, “Tanaara laaxaa markkii” yaagidi a woossiis; woossin Yesuusi gelidi maanau uttiis.  <span class="verse" id="V38">38&#160;</span>Laaxaa maanaappe kase Yesuusi kushiyaa meecettibeennaagaa be7idi, Parisaawee garamettiis. </div><div class='p'> <span class="verse" id="V39">39&#160;</span>Garamettin Godai a, “Parisaawetoo, shaatiyaayyoonne keriyaayyo bolla baggaa geeshsheeta; shin intteyyo giddoora bonqqiyoogeenne iitatettai kumi uttiis.  <span class="verse" id="V40">40&#160;</span>Eeyyatoo, gaxaa medhdhida Xoossai gidduwaa medhdhibeenneeyye?  <span class="verse" id="V41">41&#160;</span>SHin intte siiniyaaninne sainiyan de7iyaagaa hiyyeesaassi immite; inttessi ubbabaikka geeshsha gidana. </div><div class='p'> <span class="verse" id="V42">42&#160;</span>“SHin Parisaawetoo, intteyyo aayye7ana! Aissi giikko, bootta sawuwaappe, karetta sawuwaappe, xalotiyaappenne tokkidobaa ubbaappe asirataa Xoossaayyo intte immeeta; shin xillotettaanne Xoossaa siiqiyoogaa intte aggi bayeeta; haratakka aggennan, oottanau bessiya yohoti hageeta. </div><div class='p'> <span class="verse" id="V43">43&#160;</span>“Parisaawetoo, Aihuda woosa keettan intte bonchcho sohuwan uttanau koyiyo gishshaunne giyan bonchcho sarotaa koyiyo gishshau inttessi aayye7ana.  <span class="verse" id="V44">44&#160;</span>Lo77o misatiya iitatoo, higgiyaa tamaarissiyaageetoo, Parisaawetoo, inttessi aayye7ana; aissi giikko, intte asi erennan yedhdhi hemettiyo beettenna duufo misateeta” yaagiis. </div><div class='p'> <span class="verse" id="V45">45&#160;</span>Higgiyaa tamaarissiyaageetuppe issoi a, “Tamaarissiyaagoo, neeni hegaa yaagiyoogan nuna qassi cayaasattennee” yaagiis. </div><div class='p'> <span class="verse" id="V46">46&#160;</span>Yaagin Yesuusi zaaridi, hagaadan yaagiis; “Higgiyaa tamaarissiyaageetoo, inttessi aayye7ana; aissi giikko, tookkanau deexxiya toohuwaa asa toosseeta; shin tookkiya asa maaddanau harai atto, intte intte huuphen biradhdhiyankka he toohuwaa bochchekketa. </div><div class='p'> <span class="verse" id="V47">47&#160;</span>“Intte aawati worido hananabaa yootiyaageetussi duufuwaa bolli keettaa intte keexxiyo gishshau, inttessi aayye7ana.  <span class="verse" id="V48">48&#160;</span>Simmi intte aawati hananabaa yootiyaageeta worin, intte eta duufuwaa bolli keettaa keexxiyo gishshau, ‘Eta oosoi lo77o’ yaagidi, etabaa markkatteeta.  <span class="verse" id="V49">49&#160;</span>Hegaa gishshau, Xoossaa aadhdhida eratettai, ‘Taani hananabaa yootiyaageetanne kiitettidaageeta etakko kiittana; kiittidoogeetuppe issuwaa issuwaa eti worana; issuwaa issuwaa tuggayana’ yaagiis.  <span class="verse" id="V50">50-51&#160;</span>Aabeela woroosappe doommidi, yarshshiyoosaappenne Beeta Maqidasiyaappe gidduwan worido zakkaariyaasa wodiyaa gakkanaashin, sa7ai merettoosappe doommidi gukkida hananabaa yootiya ubbatu suuttaa gishshau, ha wodiyaa asai qaxxayettanau bessees; ee, ha wodiyaa asai qaxxayettanau bessees gais. </div><div class='p'> <span class="verse" id="V52">52&#160;</span>“Higgiyaa tamaarissiyaageetoo, eraa keettaa dooyiya qulppiyaa intte ekkideta; intte huuphiyaunne gelibeekketa; qassi gelanau koyiyaageetanne gelissekketa” yaagiis. </div><div class='p'> <span class="verse" id="V53">53-54&#160;</span>Yesuusi hegaappe biido wode, higgiyaa tamaarissiyaageetinne Parisaaweti a daro ixuwaa doommidi, i balabaa haasayikko oiqqanau naagiiddi, daro yohuwaa keehi oichchidosona. </div><ul class='tnav'>
<li><a href='index.htm'>Luqaasa</a></li>
<li><a href='LUK10.htm'>&lt;</a></li>
<li><a href='LUK.htm'>11</a></li>
<li><a href='LUK12.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
