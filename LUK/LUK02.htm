<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Luqaasa 2</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luqaasa</a></li>
<li><a href='LUK01.htm'>&lt;</a></li>
<li><a href='LUK.htm'>2</a></li>
<li><a href='LUK03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Yesuusi Yelettiis </div><div class='r'>(Maatiyoosa 1:18-25) </div><div class='p'> <span class="verse" id="V1">1&#160;</span>He wode, sa7an de7iya asa ubbaa sunttai xaafettana mala, Roome biittaa kawoi, Augisxxoosi azaziis.  <span class="verse" id="V2">2&#160;</span>Asaa sunttai koiro xaafettiyo wode, Qereneyoosi Sooriyaa biittaa haariyaagaa.  <span class="verse" id="V3">3&#160;</span>Asa ubbai huuphiyan huuphiyan xaafettanau, ba yelettido biittaa biis. </div><div class='p'> <span class="verse" id="V4">4-5&#160;</span>Yooseefi qassi Daawitantta keettanne zare gidido gishshau, ayyo giigida Mairaamiira xaafettanau Galiilan de7iya Naazireete katamaappe Yihudaa biittan Beetaliheeme giyo Daawita katamaa issippe biis.  <span class="verse" id="V6">6&#160;</span>He wode Mairaama shahaara; eti yan Beetaliheemen de7ishin, a yeliyo wodee gakkiis;  <span class="verse" id="V7">7&#160;</span>ba baira na7aa yelaasu; imattai aqiyo keettan sohoi bainna gishshau, maayuwan na7aa xaaxada, miizzai kattaa wottin miyo qoriyan zin77issaasu. </div><div class='s'>Henttanchchatanne Kiitanchchata </div><div class='p'> <span class="verse" id="V8">8&#160;</span>He deren dorssaa wudiyaa qamma heemmiiddi, dembban aqiya asati de7oosona.  <span class="verse" id="V9">9&#160;</span>Godaa kiitanchchai etakko yiis; Godaa bonchchoi eta yuuyi aadhdhidi poo7iis. Eti daro yayyin,  <span class="verse" id="V10">10-11&#160;</span>kiitanchchai eta, “Hachchi Godai Kiristtoosi, ashshiyaagee Daawita kataman yelettidoogaassi taani asa ubbaa ufaissiya mishiraachchuwaa intteyyo odiyo gishshau, yayyoppite;  <span class="verse" id="V12">12&#160;</span>maayuwan xaaxettida gacino na7ai miizzai kattaa wottin miyo qoriyan zin77idaagaa demmanaagee intteyyo malaata gido” yaagiis. </div><div class='p'> <span class="verse" id="V13">13&#160;</span>Akeekennan he kiitanchchaara daro saluwaa kiitanchchati kiyidi beettidosona. </div><div class='p'> <span class="verse" id="V14">14&#160;</span>Xoossaa galatiiddi, </div><div class='q'>“Salo ubbaappe bolla saluwan </div><div class='q2'>de7iya Xoossaassi bonchchoi gido. </div><div class='q'>Sa7an a ufaissiya asaassi </div><div class='q2'>sarotettai gido” </div><div class='m'>yaagidosona. </div><div class='p'> <span class="verse" id="V15">15&#160;</span>Kiitanchchati etappe shaahettidi, saluwaa biichchidaashin, dorssaa heemmiyaageeti bantta giddon, “Ane Beetaliheeme gakkanaashin biidi, Xoossai nuussi odido yohoi hanidaagaa be7oos” yaagidosona. </div><div class='p'> <span class="verse" id="V16">16&#160;</span>Eesuwan yiidi, Mairaamonne Yooseefa demmidi, miizzai kattaa wottin miyo qoriyan gacino na7ai zin77idaagaa be7idosona.  <span class="verse" id="V17">17&#160;</span>Eti be7ido kiitanchchai ha guutta na7aabaa etassi odidoogaa erissidosona.  <span class="verse" id="V18">18&#160;</span>Hegaa siyida ubbai dorssaa heemmiyaageeti odido yohuwan garamettiis.  <span class="verse" id="V19">19&#160;</span>Mairaama qassi ha ubba yohuwaa ba wozanaa giddon wottada, qoppaidda de7ausu.  <span class="verse" id="V20">20&#160;</span>Dorssaa heemmiyaageeti kase etassi kiitanchchai yootidoogaadan hanin, siyido ubbaa gishshaunne be7ido ubbaa gishshau, Xoossaa galatiiddinne bonchchiiddi simmidosona. </div><div class='s'>Guutta Na7aa Yesuusa Beeta Maqidasiyaa Efiidosona </div><div class='p'> <span class="verse" id="V21">21&#160;</span>Hosppun gallassaappe guyyiyan, Yesuusi qaxxarettiyo wodee gakkin, Mairaama a yelanau shahaaranaappe kase kiitanchchai a sunttidoogaadan, a sunttai Yesuusa geetettiis. </div><div class='p'> <span class="verse" id="V22">22-23&#160;</span>Muuse higgee azaziyoogaadan, Mairaamissinne Yooseefassi geeyiyo wodee gakkin, Godaa higgee, “Baira yelettida attuma ubbai Godaassi dummatidaagaa geetetto” giidoogaadan, Godaassi Yesuusa immanau Yerusalaame efiidosona.  <span class="verse" id="V24">24&#160;</span>Qassi Godaa higgee, “Naa77u buuba haraphpheta woikko naa77u mara haraphpheta” giidoogaadan, Godaassi yarshshuwaa yarshshanau efiidosona. </div><div class='p'> <span class="verse" id="V25">25-26&#160;</span>Yerusalaamen Simoona giyo bitanee de7ees; i Xoossau yayyiya xillo asa; qassi Israa7eelati attiyo wodiyaa naagiiddi de7ees. He wode, Geeshsha Ayyaanai a bolli de7iyaagee, “Godai tiyido Kiristtoosa be7ennan haiqqakka” yaagidi, a erissi wottiis.  <span class="verse" id="V27">27&#160;</span>Simooni ayyaanai kaalettin, Beeta Maqidasiyaa geliis. Aayyiyaanne aawai higgee azaziyoogaadan, guutta na7aa Yesuusa Beeta Maqidasiyaa ehin,  <span class="verse" id="V28">28&#160;</span>Simooni he na7aa idimmidi, Xoossaa galatiiddi yaagiis. </div><div class='b'> &#160; </div><div class='q'> <span class="verse" id="V29">29-31&#160;</span>“Ubbaa Haariya Godau, neeni asa ubbaa sinttan </div><div class='q'>giigissido ne ashettaa </div><div class='q2'>taani ta aifiyan be7ido gishshau, </div><div class='q'>ha77i ne qaalaadan, </div><div class='q2'>taani ne aillee sarotan haiqqana. </div><div class='q'> <span class="verse" id="V32">32&#160;</span>He ashettai Israa7eela gidenna asau </div><div class='q'>nebaa bessiya poo7o mala; </div><div class='q2'>qassi ne asaa Israa7eelassi bonchcho” </div><div class='m'>yaagiis. </div><div class='p'> <span class="verse" id="V33">33&#160;</span>Yooseefinne Mairaama Simooni Yesuusabaa odidoogan garamettidosona.  <span class="verse" id="V34">34-35&#160;</span>Simooni eta anjjiis; anjjidi a aayyiyo Mairaamo, “Israa7eelan de7iya darotu kunddettaassinne dendduwaassi a ixissiyaageetussi Xoossaappe malaata gidanau, qassi darota wozanan de7iya geemmida qofai qonccana mala, ha na7ai Xoossaappe doorettiis. Ne wozanaakka qara bisuwaadan, qaretai qanxxana” yaagiis. </div><div class='p'> <span class="verse" id="V36">36&#160;</span>Aseera zerettaappe yelettida Panu7eela na7iyaa Haanna hananabaa yootiyaaro. A ba geela7otetta azinaara laappun laittaa de7aasu.  <span class="verse" id="V37">37&#160;</span>I azinai haiqqin, hosppun tammanne oiddu laittaa azina gelennan de7aasu. A daro cima; qassi xoomaiddanne woossaidda gallassinne qammi Xoossau goinnaasu; Beeta Maqidasiyaappe kiyennan de7aasu.  <span class="verse" id="V38">38&#160;</span>He saatiyankka shiiqada, Xoossaa galataasu. Qassi Xoossai Yerusalaame wozin be7ana yaagidi naagiya asaa ubbau na7aabaa odaasu. </div><div class='s'>Naazireete Simmidosona </div><div class='p'> <span class="verse" id="V39">39&#160;</span>Eti Godaa higgee azazidoogaadan, ubbabaa polidoogaappe guyye baggan, Galiila biittan de7iya Naazireete giyo bantta katamaa biidosona.  <span class="verse" id="V40">40&#160;</span>Na7ai diccidi minniis; aadhdhida eratettai aani kumiis; ayyaanan minniis; Xoossaa aaro kehatettai a bolli de7ees. </div><div class='p'> <span class="verse" id="V41">41&#160;</span>Yesuusa aayyiyaanne aawai laittan laittan, Paasikaa gallassaa bonchchiyo wode, Yerusalaame boosona.  <span class="verse" id="V42">42&#160;</span>I yelettoosappe tammanne naa77u laitta gidin, haroodeegaadankka Yerusalaame biidosona.  <span class="verse" id="V43">43&#160;</span>Paasikaa gallassaa bonchchiyo wodee wurin, eti guyye bantta soo simuwaa doommidosona; shin Yesuusi so asai erennan Yerusalaamen attiis.  <span class="verse" id="V44">44&#160;</span>Eti ogiyaa asaara issippe de7ees giiddi, issi gallassa ogiyaa biidosona. Bantta dabbuwaa giddooninne eriyo asaa giddon a koyidosona. </div><div class='p'> <span class="verse" id="V45">45-46&#160;</span>Xayin a koyiiddi, Yerusalaame simmidi, Yesuusi Beeta Maqidasiyan tamaarissiyaageetuppe siyiiddinne eta oichchiiddi eta giddon uttidaagaa heezzantto gallassaappe guyyiyan demmidosona.  <span class="verse" id="V47">47&#160;</span>A doonaappe kiyiyaabaa siyida ubbai i immiyo era zaaruwan garamettiis. </div><div class='p'> <span class="verse" id="V48">48&#160;</span>Aayyiyaanne aawai a be7idi garamettidosona. Mairaama, “Ta na7au, nuna aissi hagaadan oottadii? Ne aawainne taani nena koyiiddi, daro tuggatida” yaagaasu. </div><div class='p'> <span class="verse" id="V49">49&#160;</span>Yesuusi zaaridi, “Tana aissi koyidetii? Taani ta Aawaa keettan de7anau bessiyoogaa erekketii?” yaagiis.  <span class="verse" id="V50">50&#160;</span>SHin i giidobaa eti akeekibookkona. </div><div class='p'> <span class="verse" id="V51">51&#160;</span>Etaara duge Naazireete biis. Yan etassi azazettees. Mairaama ha ubba yohuwaa ba wozanan wottausu.  <span class="verse" id="V52">52&#160;</span>Yesuusi aadhdhida eratettaaranne geesaara dicciiddi, Xoossaaninne asan sabettiis. </div><ul class='tnav'>
<li><a href='index.htm'>Luqaasa</a></li>
<li><a href='LUK01.htm'>&lt;</a></li>
<li><a href='LUK.htm'>2</a></li>
<li><a href='LUK03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
