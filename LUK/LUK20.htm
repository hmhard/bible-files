<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Luqaasa 20</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luqaasa</a></li>
<li><a href='LUK19.htm'>&lt;</a></li>
<li><a href='LUK.htm'>20</a></li>
<li><a href='LUK21.htm'>&gt;</a></li>
</ul>
<div class="main">
 
<div class='chapterlabel' id="V0"> 20</div><div class='s'>Yesuusa Maataa Bolli Denddida Oishaa </div><div class='r'>(Maatiyoosa 21:23-27; Marqqoosa 11:27-33) </div><div class='p'> <span class="verse" id="V1">1&#160;</span>Issi gallassi Yesuusi asaa tamaarissiiddinne wonggeliyaa mishiraachchuwaa yootiiddi Beeta Maqidasiyan de7ishin, qeese halaqatinne higgiyaa tamaarissiyaageeti cimatuura issippe akko yiidi a,  <span class="verse" id="V2">2&#160;</span>“Neeni hagaa oottanau neeyyo ai alaafetetti de7ii? Woi neeyyo ha alaafetettaa immidai oonee? Ane nuussi oda” yaagidosona. </div><div class='p'> <span class="verse" id="V3">3&#160;</span>Yesuusi zaaridi, “Taani qassi inttena issibaa oichchais; taassi odite;  <span class="verse" id="V4">4&#160;</span>Yohaannisi xammaqiyo alaafetettaa ekkidoi Xoossaappeeyye woi asappee?” yaagiis. </div><div class='p'> <span class="verse" id="V5">5&#160;</span>Eti bantta giddon palamaa doommidi, “Nuuni woiganee? ‘Xoossaappe yiis’ yaagikko, i nuna, ‘Yaatin Yohaannisi yootidoogaa aissi ammanibeekketii?’ yaagana.  <span class="verse" id="V6">6&#160;</span>SHin nuuni, ‘Asappe yiis’ yaagikko, ha asai ubbai Yohaannisi hananabaa yootiyaagaa gididoogaa eri uttido gishshau, nuna shuchchan caddana” yaagidosona. </div><div class='p'> <span class="verse" id="V7">7&#160;</span>Hegaa gishshau eti, “He alaafetettaa i awappe ekkidaakkonne nuuni erokko” yaagidosona. </div><div class='p'> <span class="verse" id="V8">8&#160;</span>Yesuusi, “Taanikka hagaa ai alaafetettan oottiyaakko, intteyyo odikke” yaagiis. </div><div class='s'>Woiniyaa Turaa Gidduwaa Oottiya Goshshanchchata </div><div class='r'>(Maatiyoosa 21:33-46; Marqqoosa 12:1-12) </div><div class='p'> <span class="verse" id="V9">9&#160;</span>Yaagidi asaassi ha leemisuwaa yootiis; “Asa issoi woiniyaa turaanne tokkido sohuwaa kottau immidi, haaho dere biidi, daro gam77iis.  <span class="verse" id="V10">10&#160;</span>Woiniyaa aifiyaa maxiyo wodee gakkin, woiniyaa aifiyaappe bana gakkiyaagaa ekkidi yaana mala, issi ashkkaraa ba kottaawatukko kiittiis; shin kottaawati a ashkkaraa wadhdhidi, kushe mela yedettidosona.  <span class="verse" id="V11">11&#160;</span>Qassi hara ashkkaraa etakko kiittiis. Eti akka wadhdhidi kaushshidi, kushe mela yeddidosona.  <span class="verse" id="V12">12&#160;</span>Qassi heezzantto ashkkaraa kiittiis. Kiittidoogaa masunxxissidi, woiniyaa turaa giddoppe gaxi kessi olidosona. </div><div class='p'> <span class="verse" id="V13">13&#160;</span>“Woiniyaa turaa godai, ‘Yaatin taani waatoo? Taani siiqiyo ta na7aa kiittana; eti a bonchchanaakkonne ooni erii’ yaagidi qoppiis. </div><div class='p'> <span class="verse" id="V14">14&#160;</span>“SHin kottaawati a be7idi, bantta giddon haasayiiddi, ‘Hagaa laattanaagee a; gadiyaa nuuni laattanau a woroos’ yaagidosona.  <span class="verse" id="V15">15&#160;</span>Na7aa woiniyaa turaa giddoppe gaxaa kessidi woridosona. </div><div class='p'>“Simmi woiniyaa turaa godai eta waatanee?  <span class="verse" id="V16">16&#160;</span>Yiidi, he kottaa oottiyaageeta wori wurssidi, woiniyaa turaa kottaa oottiya hara asau immana” yaagiis. </div><div class='p'>Asai hegaa siyidi, “Hegee hanoppo” yaagiis. </div><div class='p'> <span class="verse" id="V17">17&#160;</span>Yesuusi etakko xeellidi, “Yaatin, </div><div class='q'>‘Gimbbiyaageeti karidi ixxido shuchchai </div><div class='q2'>godaa xaphuwaa minttiya, ubbaappe aadhdhiya shuchcha gidiis’ </div><div class='m'>geetettidi maxaafan xaafettidaagee hegee aibee?  <span class="verse" id="V18">18&#160;</span>He shuchchaa bolli kunddiya ubbai meqerettana; shin he shuchchai asa bolli kunddikko, he kunddido uraa gaaccana” yaagiis. </div><div class='s'>Giiraa Giironii Aggonii Giya Oishaa </div><div class='r'>(Maatiyoosa 22:15-22; Marqqoosa 12:13-17) </div><div class='p'> <span class="verse" id="V19">19&#160;</span>Higgiyaa tamaarissiyaageetinne qeese halaqati Yesuusi ha leemisuwaa bantta bolli odidoogaa erido gishshau, he wode a oiqqanau koyidosona; shin asaassi yayyidosona. </div><div class='p'> <span class="verse" id="V20">20&#160;</span>Hegaassi injjetiya wodiyaa naagidi, Yesuusa haasayissiiddi, a doonaappe balabaa demmidi, a oiqqinne deriyaa haariyaagaa wolqqaassinne a alaafetettaassi aattidi immana mala, xillo milatiiddi xillo gidenna kafota akko yeddidosona.  <span class="verse" id="V21">21&#160;</span>He kafoti Yesuusa, “Tamaarissiyaagoo, neeni haasayiyoogeenne tamaarissiyoogee likke gidiyoogaa nuuni eroos; neeni Xoossaa ogiyaa tumatettan tamaarissiyoogaappe attin, asa shaakkennaagaa eroos.  <span class="verse" id="V22">22&#160;</span>Nuuni Roome biittaa Kawuwaa Qeesaarayyo giiraa giiriyoogee wogeeyye woga gidennee?” yaagidi oichchidosona. </div><div class='p'> <span class="verse" id="V23">23&#160;</span>SHin Yesuusi eti cimmiyo cimuwaa eridi, “Tana aissi paacceetii?  <span class="verse" id="V24">24&#160;</span>Issi santtimiyaa tana bessite; ha santtimiyaa bolli de7iya merainne sunttai oogee?” yaagidi eta oichchiis. </div><div class='p'>Oichchin, eti zaaridi, “Roome biittaa Kawuwaa Qeesaaraagaa” yaagidosona. </div><div class='p'> <span class="verse" id="V25">25&#160;</span>Yesuusi eta, “Yaatikko Qeesaaraagaa Qeesaarassi, Xoossaagaa Xoossaassi immite” yaagiis. </div><div class='p'> <span class="verse" id="V26">26&#160;</span>Asaa sinttan a haasayan a oiqqiyoobaa demmanau danddayibookkona; hegaa gishshau, i zaarido zaaruwan garamettidi, co77u giidosona. </div><div class='s'>Haiquwaappe Denddiyoobaa Oichchido Oishaa </div><div class='r'>(Maatiyoosa 22:23-33; Marqqoosa 12:18-27) </div><div class='p'> <span class="verse" id="V27">27&#160;</span>Haiqqida asi denddenna giya Saaduqaawetuppe issi issi asati Yesuusakko yiidi,  <span class="verse" id="V28">28&#160;</span>hagaadan yaagidi, a oichchidosona; “Tamaarissiyaagoo, Muusee nuuyyo higgiyaa xaafiiddi, ‘Machcho ekkida asi na7a yelennan haiqqikko, he haiqqidaagaa ishai a machchiyo aissidi, ba ishaayyo na7a yelanau bessees’ yaagiyaagaa xaafiis.  <span class="verse" id="V29">29&#160;</span>Issi wode laappun ishantti de7iyaageetuppe bairai machchiyo ekkidi, na7a yelennan haiqqiis.  <span class="verse" id="V30">30&#160;</span>Haiqqin naa77anttoi o aissiis;  <span class="verse" id="V31">31&#160;</span>qassi heezzanttoikka o aissiis; hegaadan laappunatikka na7a yelennan haiqqidosona.  <span class="verse" id="V32">32&#160;</span>Hegaappe guyyiyan, qassi he maccaasiyaa haiqqaasu.  <span class="verse" id="V33">33&#160;</span>Yaatin haiqqida asai haiquwaappe denddiyo gallassi, a etappe augaayyo machcho gidanee? Aissi giikko, laappunatikka o ekkidosona” yaagidosona. </div><div class='p'> <span class="verse" id="V34">34&#160;</span>Yesuusi zaaridi, etassi hagaadan yaagiis; “Ha wodiyaa asai machchiyo ekkees; maccaageeti azinaa geloosona.  <span class="verse" id="V35">35&#160;</span>SHin haiquwaappe denddidi, sinttappe yiya wodiyan de7anau bessiya attumaasainne maccaasai ekkennanne gelenna.  <span class="verse" id="V36">36&#160;</span>Aissi giikko, eti kiitanchchatu mala gidiyo gishshau, naa77anttuwaa haiqqanau danddayokkona. Qassi eti haiquwaappe denddido gishshau, Xoossaa naata.  <span class="verse" id="V37">37&#160;</span>SHin haiqqida asai denddanabaa Muusee geeshshidi erissiis. Xaragettiya buuraabaa odiya sohuwankka Godaabaa i yootiiddi, ‘Abrahaama Xoossaa, Yisaaqa Xoossaa, Yaaqooba Xoossaa’ yaagiis.  <span class="verse" id="V38">38&#160;</span>Ubbai ayyo merinau de7iyaageeta gidido gishshau, Xoossai merinau de7iyaageetu Xoossaa gidiyoogaappe attin, haiqqidaageetu Xoossaa gidenna” yaagiis. </div><div class='p'> <span class="verse" id="V39">39&#160;</span>Higgiyaa tamaarissiyaageetuppe issoi issoi Yesuusa, “Tamaarissiyaagoo, neeni giidoogee lo77o” yaagiis.  <span class="verse" id="V40">40&#160;</span>Aissi giikko, naa77anttuwaa issibaakka a oichchanau xalibookkona. </div><div class='s'>Yesuusi Oonee Giya Oishaa </div><div class='r'>(Maatiyoosa 22:41-46; Marqqoosa 12:35-37) </div><div class='p'> <span class="verse" id="V41">41&#160;</span>Yesuusi qassi eta yaagiis; “Eti woigidi Kiristtoosa Daawita na7a giyoonaa?  <span class="verse" id="V42">42-43&#160;</span>Aissi giikko, Daawiti Mazamure Maxaafan, </div><div class='q'>‘Godai ta Godaa; “Taani ne morkketa </div><div class='q2'>neeni yedhdha eqqiyoobaa oottana gakkanaassi, </div><div class='q'>hagan taappe ushachcha baggaara utta” giis’ </div><div class='m'>yaagiis. </div><div class='p'> <span class="verse" id="V44">44&#160;</span>“Daawiti Kiristtoosa, ‘Godaa’ giidi xeesikko, yaatin Kiristtoosi waanidi, Daawita na7a gidii?” yaagiis. </div><div class='s'>Yesuusi, “Muuse Higgiyaa Tamaarissiyaageetuppe Naagettite” yaagiis </div><div class='r'>(Maatiyoosa 23:1-36; Marqqoosa 12:38-40) </div><div class='p'> <span class="verse" id="V45">45&#160;</span>Yesuusi ba erissiyo ashkkarata asai ubbai siyishin,  <span class="verse" id="V46">46-47&#160;</span>“Higgiyaa tamaarissiyaageetuppe naagettite; eti adussa maayuwaa maayidi yuuyiyoogaanne giyaa sohuwankka asai eta bonchchidi sarotiyoogaanne dosoosona; Aihuda woosa keettan daro lo77iya oidiyaa dosoosona; asi banttana imattiyoosankka bonchcho sohuwaa dosoosona. Eti am77etu keettaa bonqqidi, banttau lo77o milatanau Xoossaa woosaa adussoosona; eti ubbaappe aadhdhiya pirddaa ekkana” yaagiis. </div><ul class='tnav'>
<li><a href='index.htm'>Luqaasa</a></li>
<li><a href='LUK19.htm'>&lt;</a></li>
<li><a href='LUK.htm'>20</a></li>
<li><a href='LUK21.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
