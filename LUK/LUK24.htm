<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Luqaasa 24</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luqaasa</a></li>
<li><a href='LUK23.htm'>&lt;</a></li>
<li><a href='LUK.htm'>24</a></li>
<li><a href='JHN01.htm'>&gt;</a></li>
</ul>
<div class="main">
 
<div class='chapterlabel' id="V0"> 24</div><div class='s'>Yesuusi Haiquwaappe Denddiis </div><div class='r'>(Maatiyoosa 28:1-10; Marqqoosa 16:1-8; Yohaannisa 20:1-10) </div><div class='p'> <span class="verse" id="V1">1&#160;</span>SHin woggaa gallassi wonttimaattan maccaasati bantta giigissido shittuwaa ekkidi, Yesuusi moogettido gonggoluwaa biidosona.  <span class="verse" id="V2">2&#160;</span>Biidi, gonggoluwaa doonaappe shuchchaa gonddorssidoogaa be7idosona.  <span class="verse" id="V3">3&#160;</span>SHin giddo gelidi, Godaa Yesuusa ahaa demmibookkona.  <span class="verse" id="V4">4&#160;</span>Maccaasati, “Haha! Laa hagee waaniichchidee?” yaagishin, phooliya maayuwaa maayida naa77u asati eti akeekennan eta matan eqqidosona.  <span class="verse" id="V5">5&#160;</span>Eti yayyidi, sa7aa xeellidaashin, asati eta yaagidosona; “Paxa de7iyaagaa haiqqida asaa sohuwan aissi koyeetii?  <span class="verse" id="V6">6-7&#160;</span>I denddiichchiis; hagan baawa. Yesuusi, ‘Tana Asa Na7aa asai nagaranchchatussi aattidi immin, masqqaliyaa bolli tana misimaariyan xishin, taani kaqettanaunne heezzantto gallassi denddanau bessees’ yaagidi kase Galiilan de7iyo wode, inttessi odidoogaa hassayite” yaagiis. </div><div class='p'> <span class="verse" id="V7">8-9&#160;</span>Yaagin maccaasati Yesuusi giidoogaa hassayidi, i moogettido gonggoluwaappe simmidi, hegaa ubbaa tammanne isiini erissiyo ashkkaratussinne haratu ubbaassi odidosona.  <span class="verse" id="V10">10&#160;</span>Hegaa Yesuusi kiittidoogeetussi odidai Magddala katamaappe yiida Mairaamo, Yohaano, Yaaqooba aayyiyoo Mairaamonne, qassi etaara de7iya hara maccaasata.  <span class="verse" id="V11">11&#160;</span>He maccaasatu qaalai pattenna haasaya misatin, Yesuusi kiittidoogeeti ammanibookkona.  <span class="verse" id="V12">12&#160;</span>SHin PHeexiroosi denddidi, gonggoluwaa woxxiis; hokkidi gonggoluwaa giddo xeellidi, moogido afalaa xalaalaa be7iis. Hegaa be7idi garamettiiddi, ba soo biis. </div><div class='s'>Yesuusi Naa77u Erissiyo Ashkkaratussi Beettiis </div><div class='r'>(Marqqoosa 16:12-13) </div><div class='p'> <span class="verse" id="V13">13-14&#160;</span>Yesuusa kaalliyaageetuppe naa77ati hanidabaa ubbaa bantta giddon haasayiiddi, he gallassi Yerusalaameppe naa77u saate keenaa haakkiya Emaahuusa giyo qeeri katamaa boosona.  <span class="verse" id="V15">15&#160;</span>Biiddi eti issippe haasayishiininne zorettishin, Yesuusi ba huuphen etakko shiiqidi, etaara bees.  <span class="verse" id="V16">16&#160;</span>SHin eti a erenna mala, eta wozanaa jallissiis. </div><div class='p'> <span class="verse" id="V17">17&#160;</span>Yesuusi eta, “Ha intte kayyottidi hemettiiddi, issoi issuwaara haasayiyo yohoi aibee?” yaagiis.  <span class="verse" id="V18">18&#160;</span>Etappe issoi Qalayoopha giyoogee zaaridi, “Ha giddon Yerusalaamen hanidabaa erennan Yerusalaame be7anau biida imatti ne xalaalee?” yaagiis. </div><div class='p'> <span class="verse" id="V19">19&#160;</span>Yesuusi, “I aibee?” yaagiis. </div><div class='p'>Eti hagaadan yaagidosona; “Xoossaa sinttaaninne asa ubbaa sinttan oosuwaaninne qaalan hananabaa yootiya mino gidida Naazireeta Yesuusabaa.  <span class="verse" id="V20">20&#160;</span>Nu qeese halaqatinne deriyaa haariyaageeti haiquwaa pirddaassi a aatti immidi, masqqaliyaa bolli misimaariyan xishidi, a kaqqidosona.  <span class="verse" id="V21">21&#160;</span>SHin nuuni, ‘Israa7eelata ashshanaagee a’ yaagidi ufaissan naagoos. Qassi hegee ubbai hanoosappe hachchi heezzu gallassa gidiis.  <span class="verse" id="V22">22&#160;</span>Qassi nunaara de7iya issi issi maccaasati garamiyaabaa nuuyyo odidosona. Yesuusa moogido gonggoluwaa wonttimaattan biidi,  <span class="verse" id="V23">23&#160;</span>a ahaa demmibookkona; ‘ “I paxa de7ees” yaagiya kiitanchchatu ajjuutaa be7ida’ yaagiiddi guyye simmidosona.  <span class="verse" id="V24">24&#160;</span>Nunaara de7iyaageetuppe issoi issoi gonggoluwaa biidi, maccaasati etassi giidoogaadan hanidaagaa be7idosona; shin Yesuusa be7ibookkona” yaagidosona. </div><div class='p'> <span class="verse" id="V25">25&#160;</span>Yesuusi eta, “Intte aiba eeyya asee? Hananabaa yootiyaageeti odido ubbabaa intte wozanan ammananau waanidi gam77eetii?  <span class="verse" id="V26">26&#160;</span>I ha waayiyaa ekkanaunne ba bonchchuwaa bonchchettanau bessennee?” yaagiis.  <span class="verse" id="V27">27&#160;</span>Yaagidi Muuse maxaafaappenne hananabaa yootiyaageetu maxaafaappe doommidi, Xoossaa maxaafatu ubban babai xaafettidaagaa etassi birshshiis. </div><div class='p'> <span class="verse" id="V28">28&#160;</span>Eti bantta biyo qeeri katamaakko matishin, Yesuusi etassi haaho sohuwaa baanabaa milatiis;  <span class="verse" id="V29">29&#160;</span>shin eti Yesuusa, “Sa7ai omariyo gishshau, nunaara aqa; sa7ainne qammana hanees” yaagidi teqqidosona. Hegaa gishshau, Yesuusi etaara aqanau geliis.  <span class="verse" id="V30">30&#160;</span>Etaara qumaa maanau uttidi, oittaa ekkidi anjjiis; menttidi etassi immiis.  <span class="verse" id="V31">31&#160;</span>Eti a akeekana mala, eta aifee dooyettin, Yesuusa gididoogaa eridosona; erin i eta aifiyaappe geemmiis.  <span class="verse" id="V32">32&#160;</span>Eti bantta giddon, “I nuussi ogiyan odishiininne Xoossaa maxaafata birshshishin, nu wozanai mishettidi xuugettibeennee?” yaagidi haasayettidosona. </div><div class='p'> <span class="verse" id="V33">33-34&#160;</span>Eti sohuwaara denddidi, Yerusalaame simmidosona; tammanne isiini erissiyo ashkkaratinne etaara de7iyaageeti, “Godai tumu denddiis; Simoonikka a be7iis” yaagiiddi issippe shiiqi uttidaageeta demmidosona. </div><div class='p'> <span class="verse" id="V35">35&#160;</span>He naa77ati ogiyan hanidabaanne Yesuusi oittaa menttiyo wode, eti a waati eridaakkonne etassi odidosona. </div><div class='s'>Yesuusi Ba Erissiyo Ashkkaratussi Beettiis </div><div class='r'>(Maatiyoosa 28:16-20; Marqqoosa 16:14-18; Yohaannisa 20:19-23; Yesuusi Kiittidoogeetu Oosuwaa 1:6-8) </div><div class='p'> <span class="verse" id="V36">36&#160;</span>Eti hegaa odishin, Yesuusi ba huuphen eta giddo yiidi eqqidi, “Sarotettai inttessi gido” yaagiis. </div><div class='p'> <span class="verse" id="V37">37&#160;</span>SHin eti dagammidi yayyidosona. Qassi etassi moitillee beettiyaabaa milatiis.  <span class="verse" id="V38">38&#160;</span>Milatin i eta, “Aissi dagammeetii? Intte wozanan aissi sireetii?  <span class="verse" id="V39">39&#160;</span>Taani tana gididoogaa, ta kushiyaanne ta tohuwaa be7ite; tana oiqqi xeellite; aissi giikko, moitillessi ashoinne meqetti baawa; shin intte be7iyoogaadan, taassi de7ees” yaagiis. </div><div class='p'> <span class="verse" id="V40">40&#160;</span>Hegaa yaagidi, ba kushiyaanne ba tohuwaa eta bessiis.  <span class="verse" id="V41">41&#160;</span>Hegee eta ufaissin, eti garamettidi, biron ammananau danddayibeenna gishshau i, “Hagan aibakko inttessi miyoobi de7ii?” yaagiis.  <span class="verse" id="V42">42&#160;</span>Xiixxido moliyaappe issi muxuwaanne eessaa ililuwaappe eti ayyo immin,  <span class="verse" id="V43">43&#160;</span>ekkidi eta sinttan miis. </div><div class='p'> <span class="verse" id="V44">44&#160;</span>I eta, “Taani inttenaara de7aidda, ‘Muuse higgiyan, hananabaa yootiyaageetu maxaafaaninne Daawita mazamuriyaa maxaafan tabai xaafettidaagee ubbai polettanau bessees’ yaagada, inttessi yootido yohoi hagaa” yaagiis. </div><div class='p'> <span class="verse" id="V45">45&#160;</span>He wode, Xoossaa maxaafati giyoogee etassi gelana mala, eta wozanaa dooyiis.  <span class="verse" id="V46">46&#160;</span>Dooyidi, hagaadan yaagiis; “ ‘I waayettanaunne heezzantta gallassi haiquwaappe denddanau bessees.  <span class="verse" id="V47">47&#160;</span>Qassi nagaraappe simmiyoogeenne nagaraa atto giyoogee Yerusalaameppe doommidi, Aihuda gidenna asa ubbaassi a sunttan odettanau bessees’ geetettidi xaafettiis.  <span class="verse" id="V48">48&#160;</span>Ha yohuwaassi intte markka.  <span class="verse" id="V49">49&#160;</span>Ta Aawai immana giidoogaa taani inttessi yeddana; shin Xoossai saluwaappe yiya wolqqaa inttena afaladan maizzana gakkanaassi, Yerusalaame kataman naagite” yaagiis. </div><div class='s'>Yesuusi Saluwaa Pude Kiyiis </div><div class='r'>(Marqqoosa 16:19-20; Yesuusi Kiittidoogeetu Oosuwaa 1:9-11) </div><div class='p'> <span class="verse" id="V50">50&#160;</span>Hegaappe guyyiyan, Biitaaniyaa giyo katamaa gakkanaashin eta kaalettiis; ba kushiyaa sinttau yeddidi, eta anjjiis.  <span class="verse" id="V51">51&#160;</span>Anjjiiddi etappe shaahettidi, saluwaa biis.  <span class="verse" id="V52">52&#160;</span>Eti ayyo goinnidi, daro ufaissan Yerusalaame simmidosona.  <span class="verse" id="V53">53&#160;</span>Xoossaa galatiiddi, paccennan Beeta Maqidasiyan de7idosona. </div><ul class='tnav'>
<li><a href='index.htm'>Luqaasa</a></li>
<li><a href='LUK23.htm'>&lt;</a></li>
<li><a href='LUK.htm'>24</a></li>
<li><a href='JHN01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
