<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Maatiyoosa 17</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Maatiyoosa</a></li>
<li><a href='MAT16.htm'>&lt;</a></li>
<li><a href='MAT.htm'>17</a></li>
<li><a href='MAT18.htm'>&gt;</a></li>
</ul>
<div class="main">
 
<div class='chapterlabel' id="V0"> 17</div><div class='s'>Yesuusa Merai Laamettiis </div><div class='r'>(Marqqoosa 19:2-13; Luqaasa 9:28-36) </div><div class='p'> <span class="verse" id="V1">1&#160;</span>Yesuusi usuppun gallassappe guyyiyan, banaara PHeexiroosa, Yaaqoobanne, Yaaqooba ishaa Yohaannisa ekkidi, eta xalaalaa gita deriyaa huuphiyaa kessiis.  <span class="verse" id="V2">2&#160;</span>Qassi eti xeellishin, eta sinttan laamettiis; a som77oi awa aifiyaadan poo7iis; a maayoikka poo7uwaadan booxxiis.  <span class="verse" id="V3">3&#160;</span>Muuseenne Eelaasi Yesuusaara haasayishin, ha heezzu erissiyo ashkkarati be7idosona.  <span class="verse" id="V4">4&#160;</span>PHeexiroosi Yesuusa, “Ta Godau, nuuni hagan de7iyoogee nuussi lo77o; neeni dosikko, nuuni hagan heezzu zamppata issuwaa neessi, issuwaa Muusessi, issuwaa Eelaasassi zamppayana” yaagiis. </div><div class='p'> <span class="verse" id="V5">5&#160;</span>I haasayishin, poo7iya shaarai yinne eta gentti aggiis; genttin shaaraappe, “Hagee taani siiqiyo tana ufaissiya ta Na7aa; i giyoogaa siyite” giya qaalai yiis. </div><div class='p'> <span class="verse" id="V6">6&#160;</span>Erissiyo ashkkarati he qaalaa siyido wode, daro yayyidi, gufanni wodhdhidosona.  <span class="verse" id="V7">7&#160;</span>Yesuusi etakko yiidi, eta bochchiis; bochchidi, “Denddite; yayyoppite” yaagiis.  <span class="verse" id="V8">8&#160;</span>Eti xoqqu giidi xeelliyo wode, Yesuusa xalaalaappe attin, hara asa oonanne be7ibookkona. </div><div class='p'> <span class="verse" id="V9">9&#160;</span>Eti deriyaappe wodhdhishin, Yesuusi eta, “Taani Asa Na7ai, haiquwaappe denddana gakkanaassi, ha intte be7idoogaa ooyyoonne odoppite” yaagidi azaziis. </div><div class='p'> <span class="verse" id="V10">10&#160;</span>Erissiyo ashkkarati Yesuusa, “Yaatin, higgiyaa tamaarissiyaageeti aissi, ‘Eelaasi kasetidi yaanau bessees’ giyoonaa?” yaagidi oichchidosona. </div><div class='p'> <span class="verse" id="V11">11&#160;</span>Oichchin i zaaridi yaagiis; “Eelaasi kaseti yiidi, ubbabaa giigissana.  <span class="verse" id="V12">12&#160;</span>SHin taani intteyyo odais; Eelaasi hagaappe kase yiichchiis. Yin asai a ba koyidobaa ubbaa oottidoogaappe attin eribeenna; hegaadankka, qassi tana, Asa Na7aa, asai waissana” yaagiis. </div><div class='p'> <span class="verse" id="V13">13&#160;</span>Erissiyo ashkkarati he wode banttau Yesuusi Xammaqiya Yohaannisabaa odiyoogaa akeekidosona. </div><div class='s'>Yesuusi Xalahee Oiqqido Na7aa Pattiis </div><div class='r'>(Marqqoosa 9:14-29; Luqaasa 9:37-43) </div><div class='p'> <span class="verse" id="V14">14&#160;</span>Eti daro asaakko yiido wode, issi bitanee Yesuusakko yiidi, a sinttan gulbbatidi,  <span class="verse" id="V15">15&#160;</span>“Ta Godau, ta na7aa kaarettai oiqqin, i daro wode taman, qassi daro wode haattan kunddiyo gishshau, i keehi sahettees; a pattarkkii.  <span class="verse" id="V16">16&#160;</span>Ne erissiyo ashkkaratukkokka a ehaas; shin pattanau danddayibookkona” yaagiis. </div><div class='p'> <span class="verse" id="V17">17&#160;</span>Yesuusi zaaridi eta, “Ammanenna ha wodiyaa geella asau! Taani inttenaara aude gakkanaassi de7anee? Qassi inttebaa aude gakkanaassi danddayanee? Na7aa taakko haa ekki yiite” yaagiis.  <span class="verse" id="V18">18&#160;</span>Yesuusi xalahiyaa, “Appe kiya” giidi azazin, xalahee na7aappe kiyi aggiis; sohuwaarakka na7ai paxi bayiis. </div><div class='p'> <span class="verse" id="V19">19&#160;</span>Hegaappe guyyiyan, erissiyo ashkkarati banttarkka Yesuusakko yiidi, “Nuuni xalahiyaa kessanau aissi danddayibookkonii?” yaagidosona. </div><div class='p'> <span class="verse" id="V20">20&#160;</span>Yaagin Yesuusi eta yaagiis; “Hegee intte ammanoi guuxxido gishshataassa; taani intteyyo tumaa odais; intteyyo sanaafici giyo qii mittee aifee keena ammanoi de7iyaakko, intte ha deriyaa, ‘Hagaappe yaa shiiqa’ yaagiyaakko i shiiqana; intte ai oottanaukka danddayana.  <span class="verse" id="V21">21&#160;</span>SHin hagaa malaa woosappenne xoomappe harabai kessanau danddayenna” yaagiis. </div><div class='s'>Yesuusi Ba Haiquwaabaa Naa77anttuwaa Odiis </div><div class='r'>(Marqqoosa 9:30-32; Luqaasa 9:43-45) </div><div class='p'> <span class="verse" id="V22">22&#160;</span>Erissiyo ashkkarati Galiilan, issippe shiiqi uttidaashin, Yesuusi eta, “Tana, Asa Na7aa, asi asau aattidi immana.  <span class="verse" id="V23">23&#160;</span>Asai tana worana; worin taani heezzantto gallassi haiquwaappe denddana” yaagiis. Erissiyo ashkkarati daro qarettidosona. </div><div class='s'>Beeta Maqidasiyaa Giiraa Giiriyoogaa </div><div class='p'> <span class="verse" id="V24">24&#160;</span>Yesuusinne erissiyo ashkkarati Qifirinaahooma katamaa yiido wode, Beeta Maqidasiyaassi giiraa ekkiyaageeti PHeexiroosakko yiidi, “Inttena tamaarissiyaagee Beeta Maqidasiyaa giiraa giirennee?” yaagidosona. </div><div class='p'> <span class="verse" id="V25">25&#160;</span>I zaaridi, “Giirees” yaagiis. </div><div class='p'>PHeexiroosi soo gelido wode, Yesuusi kasetidi a, “Simoonaa, ne qofai aibee? Ha sa7aa kawoti qaraxaa woi giiraa ooppe ekkiyoonaa? Bantta biittaa asaappe ekkiyoonaayye woi hara biitta asaappe ekkiyoonaa?” yaagiis. </div><div class='p'> <span class="verse" id="V26">26&#160;</span>Yaagin PHeexiroosi, “Hara biitta asaappe ekkoosona” yaagiis. </div><div class='p'>Yesuusi PHeexiroosa, “Yaatikko, biittaa asai giiranau bessenna.  <span class="verse" id="V27">27&#160;</span>SHin nuuni ha asata hanqqetissanau koyokko; neeni abbaa baada aani piriyaa yegga; yaatada koiro kiyiya moliyaa oiqqada, a doonaa pooqqiyo wode, giirau gidiya miishshaa neeni demmana. Hegaa ekkada, ta giiraanne ne giiraa etau qanxxa” yaagiis. </div><ul class='tnav'>
<li><a href='index.htm'>Maatiyoosa</a></li>
<li><a href='MAT16.htm'>&lt;</a></li>
<li><a href='MAT.htm'>17</a></li>
<li><a href='MAT18.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
