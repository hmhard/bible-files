<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Kessaabaa 22</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Kessaabaa</a></li>
<li><a href='EXO21.htm'>&lt;</a></li>
<li><a href='EXO.htm'>22</a></li>
<li><a href='EXO23.htm'>&gt;</a></li>
</ul>
<div class="main">
 
<div class='chapterlabel' id="V0"> 22</div><div class='s'>Asi Babaa Naagiyo Higgiyaa </div><div class='p'> <span class="verse" id="V1">1&#160;</span>“Issi asi boora woikko dorssa wuuqqidi shukkikko, woikko baizzikko, booraa gishshaa ichchashu boorata, dorssaa gishshaa oiddu dorssata qanxxo. </div><div class='p'> <span class="verse" id="V2">2&#160;</span>“Kaisoi keetta bookkiiddi ohettikkonne shocettidi haiqqikko, shocidaagee suuttaa gussidoogau oishettenna.  <span class="verse" id="V3">3&#160;</span>SHin hegee xalqqee doliichchin hanikko, i he gukkida suuttaa acuwan oishettees. Kaisoi ba wuuqqidobaa zaaro; shin ayyo aibakko xayikko, ba wuuqqidobaa zaaranau i baizetto.  <span class="verse" id="V4">4&#160;</span>I wuuqqido mehee paxa de7iiddi a kushen beettikko, boora, woikko hare, woikko dorssa gidikkokka, i ba wuuqqidoogaa naa77u kushe aattidi qanxxo. </div><div class='p'> <span class="verse" id="V5">5&#160;</span>“Issi asi ba mehiyaa dembban woikko woiniyaa turaa giddon heemmishin, mehee shunchchidi hara asa shooqaappe miikko, i ba shooqaappe woikko ba woiniyaa turaappe ubbaappe lo77iyaabaa afilaamaa qanxxo. </div><div class='p'> <span class="verse" id="V6">6&#160;</span>“Xaragi denddidi agunttaa buuraara laa7idi, dooriyan de7iya kattaa, woikko equwan de7iya kattaa, woikko goshshaa muleera miyaabaa gidikko, koiro xaragaa oittida bitanee afilaamaa qanxxo. </div><div class='p'> <span class="verse" id="V7">7&#160;</span>“Issi asi biraa woikko hara miishshaa naagissanau ba shooruwaassi hadara immidaashin, shooruwaa sooppe he miishshai wuuqettikkonne kaisoi ohettikko, kaisoi he miishshaayyo naa77u kushe aattidi qanxxo.  <span class="verse" id="V8">8&#160;</span>SHin kaisoi beettennan xayikko, keettaa godai pirddiyaageetukko shiiqo; shiiqidi ba shooruwaa miishshaa bolli ba kushiyaa wottibeennaagau caaqqo. </div><div class='p'> <span class="verse" id="V9">9&#160;</span>“Asi ai mootuwankka, boora gaasuwan, woikko hare gaasuwan, woikko dorssa gaasuwan, woikko maayo gaasuwan, woikko hara bayidabaa gaasuwan, ‘Hagee tabaa’ giidi mootettikko, naa77u baggaikka bantta mootuwaa pirddiyaageetu sintti aattona; pirddiyaageeti mooranchcha giido uri ba shooruwaayyo naa77u kushe aattidi qanxxo. </div><div class='p'> <span class="verse" id="V10">10&#160;</span>“Asi ba shoorossi hare, woikko boora, woikko dorssa, woikko hara mehe naagissanau hadara immin haiqqikko, woikko deshettikko, woikko ooninne be7ennan ambbaanoi efiikko,  <span class="verse" id="V11">11&#160;</span>hadaraawai ba shooruwaa mehiyaa bolli ba kushiyaa wottibeennaagau GODAA sinttan caaqqin, eta giddon de7iya yohoi mahettees. He mehiyaa godai caaquwaa ekko; qanxxo immanau koshshenna.  <span class="verse" id="V12">12&#160;</span>SHin mehee shooruwaappe wuuqettidabaa gidikko, keettaawaayyo qanxxo.  <span class="verse" id="V13">13&#160;</span>He mehiyaa do7i mentterettidi miidobaa gidikko, markka gidanaadan do7ai miishin attidabaappe ekki eho; yaatidi meqerettida mehiyaa gishshaa qanxxoppo. </div><div class='p'> <span class="verse" id="V14">14&#160;</span>“Asi ba shooroppe mehe garxxikkonne a godai bainnasan he mehee deshettikko woikko haiqqikko, he mehiyaa qanxxo.  <span class="verse" id="V15">15&#160;</span>SHin a godai aara de7ikko, garxxidaagee qanxxoppo; kerau ekkidobaa gidikko, kerau qanxxiyo miishshai acuwaa qanxxiis. </div><div class='s'>Geeshsha De7uwaanne Ammanuwaa Wogaa </div><div class='p'> <span class="verse" id="V16">16&#160;</span>“Issi asi azinau giigabeenna geela7iyo cimmidi, iira zin77iyaabaa gidikko, o cilooshidi baayyo machcho ootto.  <span class="verse" id="V17">17&#160;</span>I aawai o ayyo immanau kebidi ixxikko, geela7iyo ekkiya urai cilooshiyoogaa keena biraa i aawaayyo immo. </div><div class='p'> <span class="verse" id="V18">18&#160;</span>“Bitiya mishiriyo paxa wottoppa. </div><div class='p'> <span class="verse" id="V19">19&#160;</span>“Meheera zin77iya ooninne haiqqo. </div><div class='p'> <span class="verse" id="V20">20&#160;</span>“GODAA xalaalaayyoppe attin, hara xoossaassi yarshshiya ooninne muleera xayo.  <span class="verse" id="V21">21&#160;</span>Betidi yiida asa qohoppite woikko un77oppite; aissi giikko, inttekka Gibxxe biittan bete gididi de7ideta.  <span class="verse" id="V22">22&#160;</span>Azinai haiqqido am77iyoonne aawai haiqqido hiyyeesaa un77oppite.  <span class="verse" id="V23">23&#160;</span>Intte eta un77in, eti taakko waassikko,  <span class="verse" id="V24">24&#160;</span>taani eta waasuwaa tumuppe siyana; he wode ta hanqqoi intte bolli denddana; taani inttena bisuwan wurssana; intte keettaayeti am77e intte naatikka aawu bainnaageeta gidana. </div><div class='p'> <span class="verse" id="V25">25&#160;</span>“Intte giddon de7iya ta asaappe issi hiyyeesau miishsha tal77ikko, miishsha dichchau immiya asadan hanoppite; neeni dichchaa a oichchoppa.  <span class="verse" id="V26">26&#160;</span>Neeni issibaa gishshau ne laggiyaa maayuwaa oiqqikko, awai wullennan de7ishin ayyo zaara;  <span class="verse" id="V27">27&#160;</span>aissi giikko, i ba bollaa kammiyoogee hinni xalaalaana; harabaa ai maayidi aqanau danddayii? I taayyo waassikko, taani qarettiyaagaa gidiyo gishshau, siyana. </div><div class='p'> <span class="verse" id="V28">28&#160;</span>“Xoossaa bolli cashsha qaalaa haasayoppa, woikko ne deriyaa haariyaagaa qanggoppa.  <span class="verse" id="V29">29&#160;</span>Ne kattaa xeeraappenne ne woiniyaa gum77ettaa kumettaappe taayyo yarshshuwaa shiishsha. </div><div class='p'>“Neeni ne attuma naatu giddon bairatiya na7aa taayyo immanau koshshees.  <span class="verse" id="V30">30&#160;</span>Miizzaappekka dorssaappekka hegaadan ootta. Eti laappun gallassai gakkanaashin, bantta aayetuura aayetuura takkona; hosppuntta gallassi eta taayyo imma. </div><div class='p'> <span class="verse" id="V31">31&#160;</span>“Intte taayyo geeshsha asa gidanau koshshees; hegaa gishshau, bazzo do7ai mentterettidi worido mehiyaa ashuwaa mooppite; hegaa kanau olite. </div><ul class='tnav'>
<li><a href='index.htm'>Kessaabaa</a></li>
<li><a href='EXO21.htm'>&lt;</a></li>
<li><a href='EXO.htm'>22</a></li>
<li><a href='EXO23.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
