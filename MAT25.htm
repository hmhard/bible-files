<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Maatiyoosa 25</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Maatiyoosa</a></li>
<li><a href='MAT24.htm'>&lt;</a></li>
<li><a href='MAT.htm'>25</a></li>
<li><a href='MAT26.htm'>&gt;</a></li>
</ul>
<div class="main">
 
<div class='chapterlabel' id="V0"> 25</div><div class='s'>Tammu Geela7otu Leemisuwaa </div><div class='p'> <span class="verse" id="V1">1&#160;</span>“He wode saluwaa kawotettai bantta kuraaziyaa oiqqidi, machchiyo bullachchiyaagaa mokkanau kare kiyida tammu geela7ota milatana.  <span class="verse" id="V2">2&#160;</span>Etappe ichchashati eeyya; qassi ichchashati cincca.  <span class="verse" id="V3">3&#160;</span>Eeyyati bantta kuraaziyaa oiqqidosona; shin lambba oiqqibookkona.  <span class="verse" id="V4">4&#160;</span>SHin cinccati bantta kuraaziyaanne xaaramusiyan lambbaa oiqqidosona.  <span class="verse" id="V5">5&#160;</span>Machchiyo bullachchiyaagee yeennan gam77in, he geela7oti banttana xiskkissin zin77i bayidosona. </div><div class='p'> <span class="verse" id="V6">6&#160;</span>“Bilahe gidido wode, ‘Be7ite, machchiyo bullachchiyaagee gakkiis; a mokkanau kare kiyite’ yaagiya gita cabboi denddiis. </div><div class='p'> <span class="verse" id="V7">7&#160;</span>“He wode he geela7oti ubbati beegottidi, bantta kuraaziyaa giigissidosona.  <span class="verse" id="V8">8&#160;</span>Eeyyati cinccata, ‘Nu kuraazee to77ana haniyo gishshau, intte lambbaappe nuuyyo immerkketii’ yaagidosona. </div><div class='p'> <span class="verse" id="V9">9&#160;</span>“SHin cinccati zaaridi eta, ‘CHii, nuuyyoonne intteyyo gidenna; hegaa gishshaa intteyyo baizziyaageetukko biidi shammi ekkite’ yaagidosona.  <span class="verse" id="V10">10&#160;</span>Yaagin eeyya geela7oti lambbaa shammanau biichchidaashin, machchiyo bullachchiyaagee puttu gin, giigi uttida ichchashu geela7oti aara issippe bullachchaa keettaa gelidosona; kareekka gorddetti aggiis. </div><div class='p'> <span class="verse" id="V11">11&#160;</span>“Guyyeppe qassi hinkko geela7oti yiidi, ‘Godau, godau, nuuyyo dooyarkkii’ yaagidosona. </div><div class='p'> <span class="verse" id="V12">12&#160;</span>“SHin machchiyo bullachchiyaagee zaaridi, ‘Taani intteyyo tumaa odais; taani inttena erikke’ yaagiis. </div><div class='p'> <span class="verse" id="V13">13&#160;</span>“Simmi taani, Asa Na7ai, yaana gallassaa woi saatiyaa intte erenna gishshau, naagi uttite. </div><div class='s'>Heezzu Ashkkaratu Leemisuwaa </div><div class='r'>(Luqaasa 19:11-27) </div><div class='p'> <span class="verse" id="V14">14&#160;</span>“Aissi giikko, saluwaa kawotettai ba ashkkarata xeesidi, bau de7iyaabaa etau sheedhdhidi, oge baana haniya bitaniyaa milatees.  <span class="verse" id="V15">15&#160;</span>Etau huuphiyan huuphiyan eta wolqqaa keenaa issuwau ichchashu sha7u biraa, issuwau naa77u sha7u biraa, qassi issuwau issi sha7u biraa immidi, ba ogiyaa biis.  <span class="verse" id="V16">16&#160;</span>Ichchashu sha7u biraa ekkida ashkkarai sohuwaara biidi zal77idi, hara ichchashu sha7u biraa worissiis.  <span class="verse" id="V17">17&#160;</span>Hegaadankka, qassi naa77u sha7u biraa ekkida ashkkarai hara naa77u sha7u biraa worissiis.  <span class="verse" id="V18">18&#160;</span>SHin issi sha7u biraa ekkidaagee biidi, ollaa bookkidi, ba godaa miishshaa moogiis. </div><div class='p'> <span class="verse" id="V19">19&#160;</span>“Daro wodiyaappe guyyiyan, he ashkkaratu godai yiidi, ba miishshaa etaara qoodettiis.  <span class="verse" id="V20">20&#160;</span>Ichchashu sha7u biraa ekkida ashkkarai yiidi, hara ichchashu sha7u biraa sheedhdhiiddi, ‘Ta godau, neeni tau ichchashu sha7u biraa immadasa; be7a, hara ichchashu sha7u biraa worissaas’ yaagiis.  <span class="verse" id="V21">21&#160;</span>A godai a, ‘Hayyanaashsho! Neeni lo77onne ammanettiya ashkkara; neeni guuttaban ammanettadasa. Taani nena darobaayyo alaafe oottana; haa gelada ne godaara ufaitta’ yaagiis. </div><div class='p'> <span class="verse" id="V22">22&#160;</span>“Qassi naa77u sha7u biraa ekkidaageekka yiidi, ‘Ta godau, neeni tau naa77u sha7u biraa immadasa; be7a, taani hara naa77u sha7u biraa worissaas’ yaagiis.  <span class="verse" id="V23">23&#160;</span>A godai a, ‘Hayyanaashsho! Neeni lo77onne ammanettiya ashkkara; neeni guuttaban ammanettadasa. Taani nena darobaayyo alaafe oottana; haa gelada ne godaara ufaitta’ yaagiis. </div><div class='p'> <span class="verse" id="V24">24&#160;</span>“Issi sha7u biraa ekkidaagee qassi yiidi, ‘Ta godau, neeni zerabeennasaappe cakkiya asa gidiyoogaanne katta laalabeennasaappe maxiya meqetti bainna asa gidiyoogaa taani erais.  <span class="verse" id="V25">25&#160;</span>Taani yayyaas; yaatada baada ne biraa biittan moogaas; be7a, ne birai hageeho’ yaagiis. </div><div class='p'> <span class="verse" id="V26">26&#160;</span>“A godai zaaridi, a hagaadan yaagiis; ‘Ha iita azalla ashkkarau, taani zerabeennasaappe cakkiya asa gidiyoogaanne katta laalabeennasaappe maxiya asa gidiyoogaa eradii?  <span class="verse" id="V27">27&#160;</span>Yaatin, neeni ta miishshaa bankkiyan wottidobaa gidiyaakko, taani simmiyo wode ta miishshaa woriyaara ekkanaagaa shin attiis.  <span class="verse" id="V28">28&#160;</span>Hegaa gishshau, he miishshaa appe wotti ekkidi, tammu sha7u birai de7iyoogaayyo immite.  <span class="verse" id="V29">29&#160;</span>Aissi giikko, de7iyo ubbau harai gujettana; i bau gidiyaagaappe darissidi ekkana; shin bainnaagaappe harai atto, he au de7iya guuttaikka appe ekettiichchana.  <span class="verse" id="V30">30&#160;</span>Allaalle kessenna ashkkaraa kare xumaa kessi olite; hegan i yeekkananne ba achchaa garccana’ yaagiis. </div><div class='s'>Wodiyaa Wurssettan Hanana Pirddaa </div><div class='p'> <span class="verse" id="V31">31&#160;</span>“Taani, Asa Na7ai, kiitanchcha ubbatuura bonchchuwan yiyo wode, ta bonchcho kawotaa araatan uttana.  <span class="verse" id="V32">32&#160;</span>Sa7an de7iya asai ubbai ta sintti shiiqana; heemmiyaagee dorssata deeshshatuppe shaakkiyoogaadan, taani he asaa naa77u kessada shaakkana.  <span class="verse" id="V33">33&#160;</span>Qassi dorssata taappe ushachcha baggaara essada, deeshshata taappe haddirssa baggaara essana. </div><div class='p'> <span class="verse" id="V34">34&#160;</span>“Hegaappe guyyiyan, taani kawoi taappe ushachcha baggaara de7iyaageeta hagaadan yaagana; ‘Ta Aawai anjjidoogeetoo, haa yiidi sa7ai merettoosappe hachchi gakkanaashin, intteyyo giigida kawotettaa laattite.  <span class="verse" id="V35">35&#160;</span>Aissi giikko, taani namisettin mizideta; saamettin ushshideta; imatta gidada binkka mokkideta.  <span class="verse" id="V36">36&#160;</span>Taani kallottin maizzideta; harggin be7ideta; qashettin taakko gakkideta’ yaagana. </div><div class='p'> <span class="verse" id="V37">37&#160;</span>“Hegaappe guyyiyan, xilloti zaaridi, a hagaadan yaagana; ‘Godau, neeni namisettin, aude be7idi mizidoo? Woi neeni saamettin, aude be7idi ushshidoo?  <span class="verse" id="V38">38&#160;</span>Neeni imatta gidada yin aude be7idi mokkidoo? Woi neeni kallottin aude maizzidoo?  <span class="verse" id="V39">39&#160;</span>Qassi neeni harggin, woi qashettin neekko biidi aude nena be7idoo?’ yaagana.  <span class="verse" id="V40">40&#160;</span>Taani kawoi zaarada, ‘Taani intteyyo tumaa odais; intte ha ta ishanttu ubbaappe harai atto, laafiya issuwaayyo oottidobaa gidikkokka, hegaa tau oottideta’ yaagana. </div><div class='p'> <span class="verse" id="V41">41&#160;</span>“He wode, taappe haddirssa baggaara de7iyaageeta taani yaagana; ‘Ha qanggettidaageetoo, ta matappe kichchite; biidi xalahe halaqaayyoonne a kiitanchchatuyyo giigida merinaa taman gelite.  <span class="verse" id="V42">42&#160;</span>Aissi giikko, taani namisettin, tana mizibeekketa; saamettin ushshibeekketa.  <span class="verse" id="V43">43&#160;</span>Taani imatta gidada bin, tana mokkibeekketa; kallottin maizzibeekketa; qassi harggin, qashettinkka tana be7ibeekketa’ yaagana. </div><div class='p'> <span class="verse" id="V44">44&#160;</span>“He wode eti qassi hagaadan yaagidi zaarana; ‘Godau, neeni namisettin woi saamettin, woi imatta gidada bin woi kallottin, woi harggin woi qashettin, aude be7idi, nena maaddennan ixxidonii?’ yaagana. </div><div class='p'> <span class="verse" id="V45">45&#160;</span>“He wode taani kawoi zaarada eta, ‘Taani intteyyo tumaa odais; intte ha ubbaappe laafiya issuwaa maaddennan ixxidoogee, tana maaddennan ixxidoogaa’ yaagana.  <span class="verse" id="V46">46&#160;</span>Hegeeti merinaa qaxxayuwau baana; shin xilloti merinaa de7uwau baana” yaagiis. </div><ul class='tnav'>
<li><a href='index.htm'>Maatiyoosa</a></li>
<li><a href='MAT24.htm'>&lt;</a></li>
<li><a href='MAT.htm'>25</a></li>
<li><a href='MAT26.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
