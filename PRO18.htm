<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Leemiso Maxaafaa 18</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Leemiso Maxaafaa</a></li>
<li><a href='PRO17.htm'>&lt;</a></li>
<li><a href='PRO.htm'>18</a></li>
<li><a href='PRO19.htm'>&gt;</a></li>
</ul>
<div class="main">
 
<div class='chapterlabel' id="V0"> 18</div><div class='p'> <span class="verse" id="V1">1&#160;</span>SHaahettanau koyiya asi ba amuwaa kaallees; lo77o era ubbaakka phalqqees. </div><div class='p'> <span class="verse" id="V2">2&#160;</span>Eeyyai ba qofaa qonccissanaagaa xalaalaa dosiyoogaappe attin, hara asappe era ekkanau dosenna. </div><div class='p'> <span class="verse" id="V3">3&#160;</span>Iitatettai yiyo wode, karee, kaushshinne yeelli a kaallidi yi bayoosona. </div><div class='p'> <span class="verse" id="V4">4&#160;</span>Asaa doonaappe kiyiya haasayai ciimmaa haattaa mala; aadhdhida eratettaa pulttoikka goggiya haattaa mala. </div><div class='p'> <span class="verse" id="V5">5&#160;</span>Mooranchchaa maaddidi, xilluwaa pirddaa geellayiyoogee lo77o gidenna. </div><div class='p'> <span class="verse" id="V6">6&#160;</span>Eeyya asi ba haasayan ooshshaa denttees; a doonaappe kiyiya qaalai a warissees. </div><div class='p'> <span class="verse" id="V7">7&#160;</span>Eeyya asi, haasayiiddi bana qohees; a haasayai gite gididi, a oiqqees. </div><div class='p'> <span class="verse" id="V8">8&#160;</span>Zigirssanchchaa qaalai mal77o qumaa mala; ufaissiiddi duge ganjjiyaa gakkees. </div><div class='p'> <span class="verse" id="V9">9&#160;</span>Ba oottiyo oosuwan azalliya asi bashshiya urappe ainne dummatenna. </div><div class='p'> <span class="verse" id="V10">10&#160;</span>GODAA sunttai mino gimbbe mala; xillo asi yaa woxxidi saro attana. </div><div class='p'> <span class="verse" id="V11">11&#160;</span>SHin dure asatussi eta duretettai yuushoi gimbbettido katamaa mala; eta qofan eta duretettai mino dirssaadan eta naagiyaabaa milatees. </div><div class='p'> <span class="verse" id="V12">12&#160;</span>Asi kunddanaappe kase a wozanai otorettees; bonchchettiyoogaappekka ba huuphiyaa ziqqi oottiyoogee sinttatees. </div><div class='p'> <span class="verse" id="V13">13&#160;</span>Siyennan de7iiddi zaariyoogee, hegee he uraayyo eeyyatettanne yeella. </div><div class='p'> <span class="verse" id="V14">14&#160;</span>Asa ayyaani harggiyaa danddayanaadan maaddees; shin ayyaani meqerettiichchikko, a ooni danddayanee? </div><div class='p'> <span class="verse" id="V15">15&#160;</span>Akeekanchcha asati tamaaranau keehi koyoosona; aadhdhida eri de7iyoobaakka ezggoosona. </div><div class='p'> <span class="verse" id="V16">16&#160;</span>Immiyoobi immiyaagau ogiyaa dooyees; gita asaarakka erissees. </div><div class='p'> <span class="verse" id="V17">17&#160;</span>Kasetidi daannan mootiya uri baarigaarai yiidi a oichchana gakkanaashin, ubbatonkka he urai xillo milatees. </div><div class='p'> <span class="verse" id="V18">18&#160;</span>Saamaa yeggiyoogee palamaa teqqees; naa77u wolqqaama baarigaaratakka shaakkees. </div><div class='p'> <span class="verse" id="V19">19&#160;</span>Naaqettida ishaara giiganaagee gimbbettida katamaa omooddanaagaappekka aadhdhi waayissees; penggiyaa gorddiyo birata hiraquwaadan, palamai dabbota shaakkees. </div><div class='p'> <span class="verse" id="V20">20&#160;</span>Ba doonan haasayidobaappe asi ba ganjjiyaa kunttees: ba inxxarssaappe kiyidaban kallees. </div><div class='p'> <span class="verse" id="V21">21&#160;</span>Neeni haasayidoogee nena wottees woikko worees; hegaa gishshau, neeni ne haasayaa gaasuwan yiyaabaa ekkanau de7aasa. </div><div class='p'> <span class="verse" id="V22">22&#160;</span>Machcho demmida asi lo77obaa demmiis; he urai GODANKKA nashettees. </div><div class='p'> <span class="verse" id="V23">23&#160;</span>Hiyyeesa asi auddashidi haasayees; shin duree phenqqeshidi zaarees. </div><div class='p'> <span class="verse" id="V24">24&#160;</span>Daro laggee de7iyo asi xayana; shin ishappe aadhdhidi ammanttiya laggee de7ees. </div><ul class='tnav'>
<li><a href='index.htm'>Leemiso Maxaafaa</a></li>
<li><a href='PRO17.htm'>&lt;</a></li>
<li><a href='PRO.htm'>18</a></li>
<li><a href='PRO19.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
