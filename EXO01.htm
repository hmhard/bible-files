<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Kessaabaa 1</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Kessaabaa</a></li>
<li><a href='GEN50.htm'>&lt;</a></li>
<li><a href='EXO.htm'>1</a></li>
<li><a href='EXO02.htm'>&gt;</a></li>
</ul>
<div class="main">
<div class='mt'>Kessaabaa </div><div class='is'>Gidduwaa Erissuwaa </div><div class='ip'>Kessaabai odiyoogee Israa7eela asai ailletettan de7ido Gibxxe biittaappe kiyido hanotaabaa. Ha maxaafaassi heezzu waanna waanna kifileti de7oosona. </div><div class='io'>1 Ibraaweti ailletettaappe kiyidoogaanne Siinaa Deriyaa eti biido beettaabaa odees. </div><div class='io'>2 Xoossai ba asaara maachchaa maacettidobaa, iitaanne kehaa shaakkidi erissiya higgeta, asai aqiyo higgetanne ammano higgeta i etau immidobaa odees. </div><div class='io'>3 Israa7eela asaassi, qeesetu oosuwaassinne Xoossaassi goinniyo goinuwaassi imettida higgetubaa yootees. </div><div class='ip'>Ubbabaappe aattidi ha maxaafai Xoossai ailletettan de7iya ba asaa kessi simmidi, eti wodenau hidootai de7iyo asaa gidanaadan, i eta waati oottidaakko odees. </div><div class='ip'>Ha maxaafan dariya bagga taarikiyaa godaa gididi shiiqida asi ba asaa Gibxxeppe kessana mala, Xoossai doorido Muusa. Maxaafaa giddon daroppe erettida miraafee tammu azazoti xaafettido laatamantto miraafiyaa.  
</div><div class='chapterlabel' id="V0"> 1</div><div class='s'>Israa7eela Asata Gibxxe Biittan Gakkida Naaqotanne Qohota </div><div class='p'> <span class="verse" id="V1">1&#160;</span>Yaaqoobaara Gibxxe gelida Israa7eela attuma naatu sunttai hagaappe kaallidi xaafettiis; eti ubbaikka bantta so asaa ekki gelidosona.  <span class="verse" id="V2">2&#160;</span>Hegeetinne: Roobeela, Simoona, Leewa, Yihudaa,  <span class="verse" id="V3">3&#160;</span>Yisaakoora, Zaabiloona, Biniyaama,  <span class="verse" id="V4">4&#160;</span>Daana, Nifttaaleema, Gaadanne Aseera.  <span class="verse" id="V5">5&#160;</span>Yaaqooba zerettati muleera laappun tamma; Yooseefi kasekka Gibxxe bi uttiis.  <span class="verse" id="V6">6&#160;</span>Yooseefi, a ishanttinne he yeleta ubbai haiqqiis;  <span class="verse" id="V7">7&#160;</span>shin Israa7eela zerettai aifidosonanne keehi daridosona; he biittaa kumana gakkanaassi eti keehi corattidosona. </div><div class='p'> <span class="verse" id="V8">8&#160;</span>Hegaappe guyyiyan, Yooseefa erenna ooratta kawoi Gibxxe biittan denddiis.  <span class="verse" id="V9">9&#160;</span>I ba asaa, “Be7ite; ha Israa7eelati nuuppe keehi corattidosona.  <span class="verse" id="V10">10&#160;</span>Haayite, ane nuuni eta hiillan oiqqoos; hinna xayikko eti kaseegaappe yaa darana. Geelladan oli denddikko, eti nu morkketuura gaittidi, nuna olananne biittaa yeggidi baana” yaagiis.  <span class="verse" id="V11">11&#160;</span>Hegaa gishshau, deexo oosuwan eta tuggayana mala, eta bolli meqetti bainna kaabbota sunttidosona. Eti kawuwaayyo Piitoomanne Raamisa giyo aibakko minjjiyo katamata keexxidosona.  <span class="verse" id="V12">12&#160;</span>SHin Gibxxeti eta un77uwaa dariyo wode, eti darii yelettidosonanne biittaa gakkidosona. Hegaa gishshau, Gibxxeti Israa7eelatau yayyidosona;  <span class="verse" id="V13">13&#160;</span>yayyidi etau biittaa goggidi ootissidosona.  <span class="verse" id="V14">14&#160;</span>Wolqqaama oosuwan, siminttuwaaninne xuubiyaa meruwan, qassi shooqan oottiyo ubba qommo oosuwan, eta de7uwaa camettidosona; bantta daafurssiya ooso ubbaa qareti bainnan eta ootissidosona. </div><div class='p'> <span class="verse" id="V15">15&#160;</span>Gibxxe kawoi Ibraawe maccaasata maaretissiya Xippaaronne Puuho giyo naa77u maccaasata hagaadan yaagiis;  <span class="verse" id="V16">16&#160;</span>“Ibraawe maccaasati yeliyo wode intte maaretissiiddi, yelettidabi attuma na7a gidikko, worite; shin macca na7a gidikko paxa aggite” yaagiis.  <span class="verse" id="V17">17&#160;</span>SHin maaretissiyaageeti Xoossau yayyidi, Gibxxe kawoi eta azazidoogaadan oottibookkona. Eti attuma naata paxa ashshidosona.  <span class="verse" id="V18">18&#160;</span>Hegaappe guyyiyan Gibxxe kawoi he maaretissiyaageeta xeesidi, “Intte aissi hagaadan oottidetii? Attuma naata aissi paxa aggi bayidetii?” yaagidi eta oichchiis. </div><div class='p'> <span class="verse" id="V19">19&#160;</span>Oichchin maaretissiyaageeti zaaridi, “Ibraawe maccaasati Gibxxe maccaasatu mala gidokkona; eti mino gidiyo gishshau, maaretissiyaageeti gakkanaappe kasetidi yeliichchoosona” yaagidosona. </div><div class='p'> <span class="verse" id="V20">20&#160;</span>Hegaa gishshau, Xoossai maaretissiyaageetussi kehiis. Asaa qoodaikka gujji gujjidi biidi, kaseegaappe yaa corattiis.  <span class="verse" id="V21">21&#160;</span>Qassi maaretissiyaageeti Xoossau yayyido gishshau, Xoossai etau eta huuphessi so asaa immiis.  <span class="verse" id="V22">22&#160;</span>Hegaappe guyyiyan kawoi ba asaa ubbaa, “Ibraawetuppe yelettiya attuma na7a ubbaa Naile SHaafaa haattan olite; shin macca na7i yelettikko, paxa aggi bayite” yaagidi azaziis. </div><ul class='tnav'>
<li><a href='index.htm'>Kessaabaa</a></li>
<li><a href='GEN50.htm'>&lt;</a></li>
<li><a href='EXO.htm'>1</a></li>
<li><a href='EXO02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
