<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Eranchchaa Maxaafaa 11</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Eranchchaa Maxaafaa</a></li>
<li><a href='ECC10.htm'>&lt;</a></li>
<li><a href='ECC.htm'>11</a></li>
<li><a href='ECC12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='s'>Aadhdhida Eranchcha Uri Oottanau Bessiyaabaa </div><div class='p'> <span class="verse" id="V1">1&#160;</span>Ne oittaa haattaa bollan ola; daro gallassatuppe guyyiyan, neeni zaarettada a demmana.  <span class="verse" id="V2">2&#160;</span>Neeyyo de7iya aquwaa laappun woikko, ubba hosppun sohuwan shaakkada wotta; aissi giikko, sinttappe ha sa7aa bolli aiba iitabi yaanaakko, neeni erakka. </div><div class='p'> <span class="verse" id="V3">3&#160;</span>SHaarai haattan kumidabaa gidikko, biittaa bollan iraa tigees. </div><div class='p'>Mittai huuphessi kunddin tohossi kunddin, he ba kunddido sohuwan de7ees. </div><div class='p'> <span class="verse" id="V4">4&#160;</span>Carkkuwaa hanotaa naagiya ooninne kattaa zerenna; qassi shaarai denddanaashin naagiya ooninne ba kattaa cakkenna. </div><div class='p'> <span class="verse" id="V5">5&#160;</span>Carkkoi awaara biyaakko, a ogiyaa erakka; qassi na7i aayee uluwan waani merettiyaakkokka erakka. Hegaadankka, ubbabaa medhdhiya Xoossai ba oosuwaa waati oottiyaakko, eranau danddayakka. </div><div class='p'> <span class="verse" id="V6">6&#160;</span>Maallado guuran gidinkka omarssan, ne zerettaa zeriyoogaa aggoppa; aissi giikko, maalladoogee lo77anaa omarssaagee lo77anaa neeni erakka. </div><div class='p'> <span class="verse" id="V7">7&#160;</span>Poo7oi ufaissiyaabaa. Awa aifiyaa be7iyoogeekka lo77obaa.  <span class="verse" id="V8">8&#160;</span>Asi keehi adussa laittaa ha sa7an de7ikko, he ubba laittankka ufaitto. SHin xuma wodeta qoppa. Aissi giikko, he wodeti aduqqana. Yaanau de7iya ubbabaikka hada. </div><div class='s'>Wodallatussinne Geela7otussi Bessiya Zoriyaa </div><div class='p'> <span class="verse" id="V9">9&#160;</span>Nenoo yelagau, yelagatettai keehi lo77obaa gidiyo gishshau, ne yelagatettaa laittan ufaitta; ne wozanaikka ufaitto. Ne aifee xeellidobaanne ne wozanai amottidobaa ubbaa pola. SHin, he neeni oottidobaa ubbaa gishshau, nena Xoossai pirddanau de7iyoogaa dogoppa. </div><div class='p'> <span class="verse" id="V10">10&#160;</span>Hegaa gishshau, simmi ne wozanaappe hirggaa, ne bollaappekka seelaa diggargga. Aissi giikko, naatettainne yelagatettai hada. </div><ul class='tnav'>
<li><a href='index.htm'>Eranchchaa Maxaafaa</a></li>
<li><a href='ECC10.htm'>&lt;</a></li>
<li><a href='ECC.htm'>11</a></li>
<li><a href='ECC12.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
