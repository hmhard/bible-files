<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Luqaasa 17</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luqaasa</a></li>
<li><a href='LUK16.htm'>&lt;</a></li>
<li><a href='LUK.htm'>17</a></li>
<li><a href='LUK18.htm'>&gt;</a></li>
</ul>
<div class="main">
 
<div class='chapterlabel' id="V0"> 17</div><div class='s'>Xubiyaabaa, Atto Geettaabaanne Ammanuwaabaa </div><div class='r'>(Maatiyoosa 18:6-7,21-22; Marqqoosa 9:42) </div><div class='p'> <span class="verse" id="V1">1&#160;</span>Yesuusi ba erissiyo ashkkarata hagaadan yaagiis; “Asa balettiyaabai yeennan attenna; shin he balettiyaabaa ehiya uraassi aayye7ana.  <span class="verse" id="V2">2&#160;</span>Ha guutta naatuppe issuwaa balettiyoogaappe gaacciyo woxaa ba qooriyan qachchidi, abban mitettiyoogee au keha.  <span class="verse" id="V3">3&#160;</span>Intte huuphiyaassi naagettite. </div><div class='p'>“Ne ishai nena naaqqikko, a zora. Qassi nagaraappe i simmikko, ayyo atto ga.  <span class="verse" id="V4">4&#160;</span>I issi gallassi nena laappuntto naaqqidi, he gallassi laappuntto, ‘Taani nagaraappe simmaas’ yaagiiddi neekko yiikkokka, ayyo atto ga” yaagiis. </div><div class='p'> <span class="verse" id="V5">5&#160;</span>Godai kiittidoogeeti, “Nuussi ammanuwaa gujja” yaagidi Godaa oichchidosona. </div><div class='p'> <span class="verse" id="V6">6&#160;</span>Yaagin Godai zaaridi, “Inttessi sanaafici giyo qii mittee aifiyo gakkiya ammanoi de7idaakko, intte ha ettaa, ‘Ettau, neeni shodettada abban toketta’ yaagana; ha ettaikka qassi inttessi azazettana. </div><div class='s'>Ashkkarai Oottanau Bessiyo Oosuwaa </div><div class='p'> <span class="verse" id="V7">7&#160;</span>“Intte giddon goyiya woi miizza heemmiya ashkkari de7iyo asi geella de7ikko, ba ashkkarai oottidi simmidaagaa, ‘Qumaa maanau shiiqa utta’ gii?  <span class="verse" id="V8">8&#160;</span>Gaana xayikko, ‘Taani maana kahuwaa giigissa; ne afalaa laammada, taani miishiininne uyishin, taassi kiitetta. Guyyeppe neessi ma, uya’ yaagennee?  <span class="verse" id="V9">9&#160;</span>I ba azazuwaa polido gishshau, ba ashkkaraa galatii?  <span class="verse" id="V10">10&#160;</span>Hegaadan inttekka azazettido ubbabaa oottido wode, ‘Nuuni pattenna aille; nu ooso xalaalaa oottida’ yaagite” yaagiis. </div><div class='s'>Yesuusi Inchchirichchai Oiqqido Tammu Asata Pattiis </div><div class='p'> <span class="verse" id="V11">11&#160;</span>Yesuusi Yerusalaame biiddi, Galiilappenne Samaariyaappe gidduwaara aadhdhiis.  <span class="verse" id="V12">12&#160;</span>I issi qeeri katamiyo geliyo wode, inchchirichchai oiqqido tammu asati haahuwan eqqidaageeta be7iis.  <span class="verse" id="V13">13&#160;</span>Eti bantta qaalaa xoqqu oottidi, “Godaa Yesuusaa, hai nuna maararkkii!” yaagidosona. </div><div class='p'> <span class="verse" id="V14">14&#160;</span>Yaagin Yesuusi eta be7idi, “Biidi, intte bollaa qeeseta bessite” yaagiis. </div><div class='p'>Yaagin biiddi, ogiyan inchchirichchaappe paxidosona.  <span class="verse" id="V15">15&#160;</span>Etappe issoi bau paxidoogaa be7idi, ba qaalaa xoqqu oottidi, Xoossaa galatiiddi simmiis.  <span class="verse" id="V16">16&#160;</span>Qassi Yesuusa galatiiddi, a tohuwan kunddiis. Bitanee Samaariyaa asa. </div><div class='p'> <span class="verse" id="V17">17&#160;</span>Yesuusi zaaridi, “Inchchirichchaappe paxidaageeti tamma gidokkonaa? Yaatin uddufunati awan de7iyoonaa?  <span class="verse" id="V18">18&#160;</span>Ha hara dere bitaniyaappe harai Xoossaa galatanau simmidai baawee?” yaagiis.  <span class="verse" id="V19">19&#160;</span>Yesuusi a, “Denddada ba; nena ne ammanoi pattiis” yaagiis. </div><div class='s'>Xoossaa Kawotettaa Yuussaa </div><div class='r'>(Maatiyoosa 24:23-28,37-41) </div><div class='p'> <span class="verse" id="V20">20&#160;</span>Parisaaweti, “Xoossaa kawotettai aude yaanee?” yaagidi Yesuusa oichchidosona. </div><div class='p'>Oichchin Yesuusi, “Xoossaa kawotettai beettiya malaataara yeenna.  <span class="verse" id="V21">21&#160;</span>Qassi Xoossaa kawotettai intte giddon de7iyo gishshau, ooninne a hageeho, hagan de7ees; woi hegan de7ees geenna” yaagiis. </div><div class='p'> <span class="verse" id="V22">22&#160;</span>Yesuusi erissiyo ashkkaratussi odiiddi, hagaadan yaagiis; “Asa Na7ai beettana gallassatuppe issuwaa intte amottana; shin be7ekketa.  <span class="verse" id="V23">23&#160;</span>Qassi eti inttena, ‘Hagan xeellite’ woi ‘Hegan xeellite’ yaagana. SHin eta kaallidi, etaara booppite.  <span class="verse" id="V24">24&#160;</span>Wolqqanttai wolqqammidi, saluwan ha gaxaappe ya gaxaa gakkidi poo7issiyoogaadan, Asa Na7ai ba gallassi hegaadan hanana.  <span class="verse" id="V25">25&#160;</span>SHin koiroora i daro waayiyaa ekkanaunne ha wodiyaa asan ixettanau bessees. </div><div class='p'> <span class="verse" id="V26">26&#160;</span>“Ta yuussai, Asa Na7aa yuussai, Nohe wodiyan hanidoogaadan, hegaadankka hanana.  <span class="verse" id="V27">27&#160;</span>Nohee markkabiyan gelido gallassai gakkanaashin, asai meesinne uyees, qassi attumaasai machcheesinne maccaasai azinaa gelees; bashshiya haattai yiidi, asa ubbaa woriis. </div><div class='p'> <span class="verse" id="V28">28&#160;</span>“Qassi Looxe wode hanidoogaadankka hegaadan hanana; eti moosona, uyoosona, shammoosona, baizzoosona, kattaa zeroosona, keettaakka keexxoosona.  <span class="verse" id="V29">29&#160;</span>SHin Looxee Sadoomappe kiyido gallassi, Xoossai saluwaappe tamaanne eexxiya shuchchaa bukissidi, ubba asaa wurssiis. </div><div class='p'> <span class="verse" id="V30">30&#160;</span>“Asa Na7ai qoncciyan beettiyo gallassi hegaadan hanana.  <span class="verse" id="V31">31&#160;</span>He gallassi keettaa huuphiyan de7iyaagee ba son de7iya miishshaa ekkanau wodhdhoppo; hegaadan goshshan de7iyaageekka guyye simmoppo.  <span class="verse" id="V32">32&#160;</span>Ane Looxe machcheebaa qoppite!  <span class="verse" id="V33">33&#160;</span>Ba shemppuwaa ashshana koyiya ubbai bashshana; shin ba shemppuwaa bashshiya ubbai ashshana.  <span class="verse" id="V34">34&#160;</span>Taani intteyyo odiyoogee aibee giikko, he gallassa qammi naa77u asati issi hiixan zin77ana; etappe issuwaa efin, issoi attana.  <span class="verse" id="V35">35&#160;</span>Naa77u maccaasati issi sohuwan gaacciyaageetuppe issinniyo efin, issinniyaa attana.  <span class="verse" id="V36">36&#160;</span>Naa77u asati gaden oottiyaageetuppe issuwaa efaana; issoi attana” yaagiis. </div><div class='p'> <span class="verse" id="V37">37&#160;</span>Erissiyo ashkkarati qassi a, “Godau, hegee awan hananee?” yaagidosona. </div><div class='p'>Yaagin Yesuusi, “Gauxai de7iyoosaa ankkoi shiiqana” yaagidi, etassi odiis. </div><ul class='tnav'>
<li><a href='index.htm'>Luqaasa</a></li>
<li><a href='LUK16.htm'>&lt;</a></li>
<li><a href='LUK.htm'>17</a></li>
<li><a href='LUK18.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
