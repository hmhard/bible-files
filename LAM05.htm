<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Ermmaasa Zilaassaa 5</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Ermmaasa Zilaassaa</a></li>
<li><a href='LAM04.htm'>&lt;</a></li>
<li><a href='LAM.htm'>5</a></li>
<li><a href='EZK01.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Maarotaa Ekkanau Woossiyo Woosaa </div><div class='p'> <span class="verse" id="V1">1&#160;</span>Abeet GODAU, nu bolli gakkidabaa ubbaa hassaya; nuna xeella; nu kaushshaakka be7a!  <span class="verse" id="V2">2&#160;</span>Nu laata biittai allagatussi, nu keettaikka betetussi imettiis.  <span class="verse" id="V3">3&#160;</span>Nuuni aawi haiqqiichchido naata gidida; nu aayetikka am77e maccaasa gididosona.  <span class="verse" id="V4">4&#160;</span>Nu uyiyo haattaassi miishshaa qanxxoos; eettiyo mittaakka shammi ekkoos.  <span class="verse" id="V5">5&#160;</span>Nuna yedettiyaageeti nu ginddiyaa xapho gakkidosona. Nuuni daafurida, shin shemppanau danddayibookko.  <span class="verse" id="V6">6&#160;</span>Nuuni quma kallana giidi, Gibxxe asatussinne Asoore asatussi kushiyaa immida.  <span class="verse" id="V7">7&#160;</span>Nagaraa oottidaageeti nu maizza aawata; shin eti ha77i de7okkona. Eti ekkanau bessiya qixaatiyaa ekkiyaageeti nuna. </div><div class='p'> <span class="verse" id="V8">8&#160;</span>Ailleti nuna haariyaageeta gididosona; eta kushiyaappekka nuna wotti ekkiyaabi issoinne baawa.  <span class="verse" id="V9">9&#160;</span>Bisuwan woriyaageeti bazzon de7iyo gishshau, nuuni nu shemppuwaa shenehoo giidi, nu qumaa demmida.  <span class="verse" id="V10">10&#160;</span>Koshai suullido gaasuwan harggin, nu gogai tamaa coociyaadan michchees.  <span class="verse" id="V11">11&#160;</span>Xiyoonen maccaasata, Yihudaa katamatunkka geela7ota wolqqan oiqqidi mooridosona.  <span class="verse" id="V12">12&#160;</span>Halaqata efiidi kaqqidosona; cimatikka bonchchettibookkona.  <span class="verse" id="V13">13&#160;</span>Yelaga attumaasati woxan gaaccidosona; attuma naatikka deexo mittaa tookkidi ganddigaaridosona.  <span class="verse" id="V14">14&#160;</span>Cima attumaasati katamaa penggen pirddanau uttiyoogaa aggidosona; yelaga attumaasati yettaa yexxiyoogaa aggidosona.  <span class="verse" id="V15">15&#160;</span>Nu wozanaappe ufaissai biichchiis; nu durssaikka yeehuwau laamettiichchiis;  <span class="verse" id="V16">16&#160;</span>kallachchai nu huuphiyaappe kunddiichchiis. Nuuni nagaraa oottido gishshau, nuuyyo aayye7ana!  <span class="verse" id="V17">17&#160;</span>Hegaa gishshau, nu wozanai daafuriis; nu aifeekka galjjiis.  <span class="verse" id="V18">18&#160;</span>Aissi giikko, Xiyoone Deree baisa gidiis; worakanatikka an hasoosona. </div><div class='p'> <span class="verse" id="V19">19&#160;</span>SHin abeet GODAU, neeni merinau kawotaasa; ne kawotaa araataikka yeletaa ubbaa gakkanaashin de7ees.  <span class="verse" id="V20">20&#160;</span>Neeni nuna aissi ubba wode dogai? Qassi hagaa keena adussa wodiyaa nuna aissi aggai?  <span class="verse" id="V21">21&#160;</span>Abeet GODAU, nuna neekko zaara; nuunikka simmana! Nu beni bonchchuwaa zaarada, nuna ooraxissa!  <span class="verse" id="V22">22&#160;</span>Neeni nuna ubba mule aggadiiyye? Ne hanqquwaassikka likkee baaweeyye? </div><ul class='tnav'>
<li><a href='index.htm'>Ermmaasa Zilaassaa</a></li>
<li><a href='LAM04.htm'>&lt;</a></li>
<li><a href='LAM.htm'>5</a></li>
<li><a href='EZK01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
