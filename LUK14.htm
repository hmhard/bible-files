<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Luqaasa 14</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luqaasa</a></li>
<li><a href='LUK13.htm'>&lt;</a></li>
<li><a href='LUK.htm'>14</a></li>
<li><a href='LUK15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>Yesuusi Qassikka Issi Hargganchchaa Sambbatan Pattiis </div><div class='p'> <span class="verse" id="V1">1&#160;</span>Issi Sambbata gallassi Yesuusi Parisaawetu halaqatuppe issuwaa soo laaxaa maanau biis. He wode eti a daro naagoosona.  <span class="verse" id="V2">2&#160;</span>Bollai kixxido issi bitanee Yesuusa sinttan de7ees.  <span class="verse" id="V3">3&#160;</span>Yesuusi higgiyaa tamaarissiyaageetanne Parisaaweta, “Nu higgee Sambbatan asa pattanau azaziiyye azazennee?” yaagiis. </div><div class='p'> <span class="verse" id="V4">4&#160;</span>SHin eti co77u giidosona. Yesuusi he bitaniyaa bollaa bochchidi, pattidi yeddiis.  <span class="verse" id="V5">5&#160;</span>Yesuusi eta, “Intteppe Sambbatan ba boorai woi haree ollan kunddin, Sambbata giidi, sohuwaara ollaappe kessenai oonee?” yaagiis. </div><div class='p'> <span class="verse" id="V6">6&#160;</span>SHin etau ha yohuwaassi zaaruwaa immanau danddayettennan ixxiis. </div><div class='s'>Bana Ziqqi Oottiyoobaanne Imatobaa </div><div class='p'> <span class="verse" id="V7">7&#160;</span>Issi issi imattati bonchcho sohuwaa waatidi dooriyaakko, Yesuusi xeellidi, leemisuwaa odiiddi, hagaadan yaagiis;  <span class="verse" id="V8">8&#160;</span>“Nena asi bullachchaa xeesikko, bonchcho sohuwan uttoppa. Neeppe bonchchettiya asi xeesettidaakkonne ooni erii?  <span class="verse" id="V9">9&#160;</span>Nenanne anne xeesidaagee yiidi nena, ‘Ha sohuwaa ayyo imma’ yaagin, neeni yeellatada ziqqiyaasan uttana.  <span class="verse" id="V10">10&#160;</span>SHin nena xeesidaagee yiidi nena, ‘Ta ishau pude aadhdha’ gaana mala, ubbaappe ziqqiyaasan utta; he wode neeni imatta ubbaa sinttan bonchchettana.  <span class="verse" id="V11">11&#160;</span>Aissi giikko, bana xoqqu oottiya urai ziqqi gaana; bana ziqqi oottiya urai xoqqu gaana” yaagiis. </div><div class='p'> <span class="verse" id="V12">12&#160;</span>Yesuusi bana ba soo xeesida bitaniyaa hagaadan yaagiis; “Neeni laaxaa woi kahuwaa ne son katissiyo wode, ne laggeta woi ne ishantta woi ne dabbota woi ne dure shoorota xeesoppa; aissi giikko, eti nena kayan xeesidi, he kushiyaa neessi zaarana.  <span class="verse" id="V13">13&#160;</span>SHin neeni qumaa katissiyo wode, hiyyeesata, quunata, wobbeta, qooqeta xeesa.  <span class="verse" id="V14">14&#160;</span>Eti ne kushiyaa zaaranau danddayenna gishshau, neeni anjjettana. Xilloti haiquwaappe denddiyo wode ne kushiyaa Xoossai zaarana” yaagiis. </div><div class='s'>Gita Gibiraa Leemisuwaa </div><div class='r'>(Maatiyoosa 22:1-10) </div><div class='p'> <span class="verse" id="V15">15&#160;</span>Qumaa maanau uttida asaappe issoi hegaa siyidi Yesuusa, “Xoossaa kawotettan qumaa maanau uttanaageeti anjjettidaageeta” yaagiis. </div><div class='p'> <span class="verse" id="V16">16&#160;</span>SHin Yesuusi zaaridi, hagaadan yaagiis; “Issi bitanee daro qumaa katissidi, daro asaa xeesiis.  <span class="verse" id="V17">17&#160;</span>Qumaa miyo wodee gakkin, kase xeesetti uttida asaa, ‘Ubbabai ha77i giigi uttido gishshau, haa yiite’ gaanau, ba ashkkarata asaakko kiittiis.  <span class="verse" id="V18">18&#160;</span>SHin ubbai huuphiyan huuphiyan banttana aggi bayana mala woossidosona. Koiroogee ashkkaraassi yootiiddi, ‘Taani biittaa shammaas; he biittaa baada be7anau koshshees; hayyanaa tana hanqqettoppa’ yaagiis. </div><div class='p'> <span class="verse" id="V19">19&#160;</span>“Hankkoi, ‘Taani ichchashu waaxa boorata shammidoogeeta goya be7ana bais; hayyanaa tana hanqqettoppa’ yaagiis. </div><div class='p'> <span class="verse" id="V20">20&#160;</span>“Harai qassi, ‘Taani machchiyo ekkido gishshau, baanau danddayikke’ yaagiis. </div><div class='p'> <span class="verse" id="V21">21&#160;</span>“Ashkkarai simmidi, hegaa godaassi odiis. Odin godai daro hanqqettidi, ba ashkkaraa, ‘Elle katamaa ogiyaanne toho ogiyaa baada, hiyyeesata, quunnida asata, wobbetanne qooqeta ekkada ya’ yaagiis. </div><div class='p'> <span class="verse" id="V22">22&#160;</span>“A ashkkarai, ‘Ta godau, neeni azazidoogaadan oottaas; shin ha77ikka sohoi de7ees’ yaagiis. </div><div class='p'> <span class="verse" id="V23">23&#160;</span>“Yaagin godai ashkkaraa, ‘Dere garssa ogiyaanne loossuwaa baada, ta keettaa kumana mala, asaa ta soo eha.  <span class="verse" id="V24">24&#160;</span>Aissi giikko, kase ta soo xeesettida asatuppe issoinne ta qumaa meennaagaa taani intteyyo odais’ giis” yaagiis. </div><div class='s'>Yesuusa Kaalliyoogee Yarshshettiyoogaa Koyees </div><div class='r'>(Maatiyoosa 10:37-38) </div><div class='p'> <span class="verse" id="V25">25&#160;</span>Yesuusi daro asaara biidi, asaakko guyye simmidi,  <span class="verse" id="V26">26&#160;</span>“Taakko yiya ooninne ba aawaa, ba aayyiyo, ba machchiyo, ba naata, ba ishantta, ba michchentta, harai atto banakka ixxana xayikko, tana kaalliyaagaa gidanau danddayenna.  <span class="verse" id="V27">27&#160;</span>Ba huuphe masqqaliyaa tookkidi, tana kaallenna urai ta erissiyo ashkkara gidanau danddayenna. </div><div class='p'> <span class="verse" id="V28">28&#160;</span>“Intteppe issi urai shuchcha keettaa keexxanau koyikko, keettaa polanau woqqu miishshaa koshshiyaakko, koiroora uttidi qoodennai oonee?  <span class="verse" id="V29">29-30&#160;</span>Yaanana xayikko, keettaa doommidi, i polanau danddayennan aggin, hegaa be7ida asai ubbai, ‘Ha bitanee keexxanau doommidi, polana danddayibeenna’ yaagidi, a bolli miichchaa doommees. </div><div class='p'> <span class="verse" id="V31">31&#160;</span>“Woi tammu sha7u asai de7iyo kawoi laatamu sha7u asai de7iyo kawuwaara olettanau danddayiyaakkonne, koiroora uttidi qoppennee? Qoppana xayikko, hegee yaatin aiba kawoo?  <span class="verse" id="V32">32&#160;</span>Baassi danddayettana xayikko, hinkko kawoi haahuwan de7ishin sigettanau woossees.  <span class="verse" id="V33">33&#160;</span>Hegaadan baassi de7iya ubbabaa aggi bayenna urai tana kaalliyaagaa gidanau danddayenna. </div><div class='s'>Go77enna Maxiniyaa </div><div class='r'>(Maatiyoosa 5:13; Marqqoosa 9:50) </div><div class='p'> <span class="verse" id="V34">34&#160;</span>“Maxinee lo77o; shin laqilaqana xayikko, naa77antto a waatidi laqilaqissanee?  <span class="verse" id="V35">35&#160;</span>Biittaunne lo77enna; araddissiyaabaanne gidenna. Asai a oli bayees. Siyanau haittai de7iyoogee hegaa siyo” yaagiis. </div><ul class='tnav'>
<li><a href='index.htm'>Luqaasa</a></li>
<li><a href='LUK13.htm'>&lt;</a></li>
<li><a href='LUK.htm'>14</a></li>
<li><a href='LUK15.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
