<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Luqaasa 23</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luqaasa</a></li>
<li><a href='LUK22.htm'>&lt;</a></li>
<li><a href='LUK.htm'>23</a></li>
<li><a href='LUK24.htm'>&gt;</a></li>
</ul>
<div class="main">
 
<div class='chapterlabel' id="V0"> 23</div><div class='s'>Yesuusa PHilaaxoosa Sintti SHiishshidosona </div><div class='r'>(Maatiyoosa 27:1-2,11-14; Marqqoosa 15:1-5; Yohaannisa 18:28-38) </div><div class='p'> <span class="verse" id="V1">1&#160;</span>Eti ubbai issippe denddidi, Yesuusa PHilaaxoosakko efiidosona.  <span class="verse" id="V2">2&#160;</span>Efiidi, “Hagee nu dere asaa balettishin, asai Roome biittaa kawuwaassi giiraa immenna mala diggishiininne qassi, ‘Taani kawuwaa’ yaagishin demmida” yaagidi Yesuusa mootuwaa doommidosona. </div><div class='p'> <span class="verse" id="V3">3&#160;</span>PHilaaxoosi Yesuusa, “Neeni Aihudatu kawoo?” yaagidi oichchiis. </div><div class='p'>Yesuusi zaaridi a, “Neenikka gaasa” yaagiis. </div><div class='p'> <span class="verse" id="V4">4&#160;</span>PHilaaxoosi qeese halaqatussinne asaassi odiiddi, “Ha bitaniyaa bolli taani harai atto issi moorokka demmabeikke” yaagiis. </div><div class='p'> <span class="verse" id="V5">5&#160;</span>SHin eti, “Hagee Galiilappe doommidi, harai atto hagaa gakkanaashinkka, Yihudaa biitta ubban tamaarissiiddi, asa ooshshees” yaagidi minttidi yootidosona. </div><div class='s'>Yesuusi Heeroodisa Sintti SHiiqiis </div><div class='p'> <span class="verse" id="V6">6&#160;</span>PHilaaxoosi hegaa siyido wode, “I Galiila asee?” yaagidi oichchiis.  <span class="verse" id="V7">7&#160;</span>PHilaaxoosi Heeroodisi heemmiyo biittan Yesuusi de7iyoogaa eridi, he wode Yerusalaamen de7iya Heeroodisakko a yeddiis. </div><div class='p'> <span class="verse" id="V8">8&#160;</span>Heeroodisi Yesuusa be7anau daro wodiyaappe doommidi amotti uttido gishshau, a be7ido wode daro ufaittiis. I amottidoogee kase Yesuusabaa siyidoogaassa. Qassi Yesuusi oottiyo malaataappe be7ana yaagidi, qoppiiddi de7ees.  <span class="verse" id="V9">9&#160;</span>Heeroodisi Yesuusa darobaa oichchiis; shin Yesuusi ayyo ainne zaaribeenna.  <span class="verse" id="V10">10&#160;</span>Qeese halaqatinne higgiyaa tamaarissiyaageeti a minttidi mootiiddi, hegan eqqi bayidosona.  <span class="verse" id="V11">11&#160;</span>Heeroodisinne a wotaaddarati Yesuusa karidi, a bolli qilliiccidosona. Alleequwaara de7iya maayuwaa a maizzidi, PHilaaxoosakko zaaridi yeddidosona.  <span class="verse" id="V12">12&#160;</span>Hegaappe kase bantta giddon morkketti uttida PHilaaxoosinne Heeroodisi he gallassi dabbotidosona. </div><div class='s'>Yesuusa Bolli Haiquwaa Pirddidosona </div><div class='r'>(Maatiyoosa 27:15-26; Marqqoosa 15:6-15; Yohaannisa 18:39-40; 19:1-16) </div><div class='p'> <span class="verse" id="V13">13&#160;</span>PHilaaxoosi qeese halaqata, deriyaa haariyaageetanne asaa issippe xeesidi,  <span class="verse" id="V14">14&#160;</span>hagaadan yaagiis; “ ‘Asa balettees’ yaagidi ha bitaniyaa taakko ehiideta; be7ite; taani a intte sinttan qoridoogaappe guyyiyan, intte a mootido mootuwan a bolli ainne balabaa demmabeikke.  <span class="verse" id="V15">15&#160;</span>Qassi Heeroodisi a nuukko haa yeddido gishshau, a bolli ainne demmibeennaagee erettees. Be7ite; ha bitanee bana worissanau bessiyaabaa ainne oottibeenna.  <span class="verse" id="V16">16&#160;</span>Hegaa gishshau, taani a lissuwan garafada, birshsha yeddana” yaagiis.  <span class="verse" id="V17">17&#160;</span>PHilaaxoosayyo Paasikaa bonchchiyo gallassan issi ura qashuwaappe birshshiyo meezee de7ees. </div><div class='p'> <span class="verse" id="V18">18&#160;</span>SHin eti ubbai issippe, “Ha bitaniyaa worada nuussi Barbbaana birshsha” yaagiiddi wocamidosona.  <span class="verse" id="V19">19&#160;</span>Barbbaani kataman ooshshaa kessidi, asa worido gishshau, qasho keettan qashettidi de7ees. </div><div class='p'> <span class="verse" id="V20">20&#160;</span>PHilaaxoosi Yesuusa birshshanau koyidi, naa77anttuwaa etassi haasayiis.  <span class="verse" id="V21">21&#160;</span>SHin eti, “Masqqaliyaa bolli misimaariyan a xishada kaqqa! Kaqqa!” yaagiiddi wocamoosona. </div><div class='p'> <span class="verse" id="V22">22&#160;</span>Heezzanttuwaa PHilaaxoosi eta, “Aissi? I ai iitabaa oottidee? SHemppo worissiya iitabaa a bolli demmabeikke; hegaa gishshau, lissuwan a garafada, birshsha yeddana” yaagiis. </div><div class='p'> <span class="verse" id="V23">23&#160;</span>SHin Yesuusi masqqaliyaa bolli misimaariyan xishettidi kaqettana mala, eti qaalaa xoqqu oottidi, minttidi yootidosona. Eta wocamainne qeese halaqatu qaalai darido gishshau,  <span class="verse" id="V24">24&#160;</span>eti woossiiddi uttido pirddaa PHilaaxoosi Yesuusa bolli pirddiis.  <span class="verse" id="V25">25&#160;</span>Yaatidi kase eti birshshissarkkii yaagidi woossiiddi uttido bitaniyaa birshshissiis; birshshettidaagee ooshshaa gishshaunne shemppuwaa worido gishshau qashettida bitaniyaa. SHin eti Yesuusa bantta koyidoogaadan oottana mala, PHilaaxoosi a etassi aattidi immiis. </div><div class='s'>Yesuusa Kaqqidosona </div><div class='r'>(Maatiyoosa 27:32-44; Marqqoosa 15:21-32; Yohaannisa 19:17-27) </div><div class='p'> <span class="verse" id="V26">26&#160;</span>Yesuusa efiiddi, issi Simoona giyo Qareena biitta asi gaxaappe katamaa yiyaagaa oiqqidi, Yesuusappe guyyeera tookkana mala, masqqaliyaa a bolli wottidosona. </div><div class='p'> <span class="verse" id="V27">27&#160;</span>Yeekkiiddinne waassiiddi uttida maccaasatinne keehi daro asai issippe a kaalliis.  <span class="verse" id="V28">28-29&#160;</span>SHin Yesuusi etakko simmidi, hagaadan yaagiis; “Yerusalaame maccaasatoo, taassi yeekkoppite; shin asai, ‘Maine maccaasati, na7a mulekka yelibeenna maccaasati, na7a mulekka xanttibeenna maccaasati bantta hailau’ yaagana gallassai yiyo gishshau, intte huuphessinne intte naatussi yeekkite.  <span class="verse" id="V30">30&#160;</span>He wode eti dereta, ‘Nu bolli kunddite!’ yaagana. Keratakka, ‘Nuna genttite!’ geettaa doommana.  <span class="verse" id="V31">31&#160;</span>Aissi giikko, eti qayye mittaa hagaadan oottiyaageeta gidikko, mela mittaa waataneeshsha?” yaagiis. </div><div class='p'> <span class="verse" id="V32">32&#160;</span>Iitabaa oottida naa77u asatakka Yesuusaara gattidi woranau efiidosona.  <span class="verse" id="V33">33&#160;</span>Guuggiyaa giyo sohuwaa gakkidi, masqqaliyaa bolli misimaariyan Yesuusa xishidi kaqqidosona. He iitabaa oottidaageetakka he sohuwan issuwaa Yesuusappe ushachcha baggaara, issuwaa haddirssa baggaara, masqqaliyaa bolli misimaariyan xishidi kaqqidosona.  <span class="verse" id="V34">34&#160;</span>Yesuusi, “Ta Aawau, eti bantta oottiyoogaa erenna gishshau, eta nagaraa atto ga” yaagiis. </div><div class='p'>A maayuwaa shaakkidi, saamaa yeggidosona.  <span class="verse" id="V35">35&#160;</span>Asai eqqidi xeellishin, deriyaa haariyaageeti, “Harata ashshiis; Xoossai doorido a i gidikko, ane bana ashsho” yaagiiddi a karidi qilliiccoosona. </div><div class='p'> <span class="verse" id="V36">36-37&#160;</span>Qassi wotaaddarati akko shiiqidi, woiniyaa eessaa caalaa ehiidi, “Neeni Aihudatu kawo gidikko, ane ne huuphiyaa ashsha” yaagidi a bolli qilliiccoosona. </div><div class='p'> <span class="verse" id="V38">38&#160;</span>Qassi, “Hagee Aihudatu kawuwaa” giidi, Giriike qaalan, Roomaisxxe qaalaaninne Ibraisxxe qaalan xaafido xifatee a huuphessaara de7ees. </div><div class='s'>Yesuusaara Kaqettida Naa77u Daafa Asata </div><div class='r'>(Maatiyoosa 27:38-44; Marqqoosa 15:27-32) </div><div class='p'> <span class="verse" id="V39">39&#160;</span>Iitabaa oottidi masqqaliyan kaqettida asatuppe issoi, “Neeni a gidikko, ane nenanne nunanne ashsha” yaagidi Yesuusa naassiis. </div><div class='p'> <span class="verse" id="V40">40&#160;</span>SHin hankkoi a, “Neeni hagaa mala pirddan de7aiddakka Xoossaassi yayyikkii?  <span class="verse" id="V41">41&#160;</span>Nuuni nu oosuwaa malaa ekkiyo gishshau, nuussi imettida pirddai bessiyaagaa; shin hagee ainne iitabaa oottibeenna” yaagidi a hanqqettiis. </div><div class='p'> <span class="verse" id="V42">42&#160;</span>I Yesuusa, “Yesuusaa, neeni ne kawotettaa wolqqan yiyo wode, tana dogoppa” yaagiis. </div><div class='p'> <span class="verse" id="V43">43&#160;</span>Yaagin Yesuusi, “Taani neessi tumaa odais; hachchi neeni tanaara gannatiyan de7ana” yaagiis. </div><div class='s'>Yesuusi Haiqqiis </div><div class='r'>(Maatiyoosa 27:45-56; Marqqoosa 15:33-41; Yohaannisa 19:28-30) </div><div class='p'> <span class="verse" id="V44">44&#160;</span>He wode usuppun saate heera gidin, awai xumiis; uddufun saate gakkanaashin, biitta ubban sa7ai xumiis.  <span class="verse" id="V45">45&#160;</span>Xumin Beeta Maqidasiyan kaqettida magalashoikka naa77u kiyidi, pooshetti wodhdhiis.  <span class="verse" id="V46">46&#160;</span>Yesuusi qaalaa xoqqu oottidi, “Ta Aawau, taani ta shemppuwaa ne kushiyan wottais” yaagidi haiqqi bayiis. </div><div class='p'> <span class="verse" id="V47">47&#160;</span>Mato halaqai hegaa be7idi, “Hagee tumu xillo asa” yaagidi Xoossaa galatiis. </div><div class='p'> <span class="verse" id="V48">48&#160;</span>Hegaa be7anau issisaa shiiqi uttida asai ubbai hegaa be7ido wode, bantta tiraa bubbuxiiddi, soo simmidosona.  <span class="verse" id="V49">49&#160;</span>Yesuusa eriya asai ubbainne Galiilappe a kaallida maccaasati hegaa be7iiddi, haahuwan eqqidosona. </div><div class='s'>Yesuusi Moogettiis </div><div class='r'>(Maatiyoosa 27:57-61; Marqqoosa 15:42-47; Yohaannisa 19:38-42) </div><div class='p'> <span class="verse" id="V50">50&#160;</span>Yaa7aa alaafetuppe issi Yooseefa giyo lo77o xillo bitanee de7ees.  <span class="verse" id="V51">51&#160;</span>Yooseefi eta zoretaanne eta oosuwaa dosibeenna. I Armmaatiyaasa geetettiya Aihudatu katamaa asa; qassi Xoossaa kawotettaa naagiiddi uttiis.  <span class="verse" id="V52">52&#160;</span>He bitanee PHilaaxoosakko biidi, Yesuusa ahaa ekkanau woossiis.  <span class="verse" id="V53">53&#160;</span>Yooseefi masqqaliyaappe ahaa wottidi, moogo afalan xaaxiis. Xaaxidi shuchchaa woocido asa moogiyo gonggoluwaa giddon kase ooninne moogettibeennaagan ahaa wottiis.  <span class="verse" id="V54">54&#160;</span>Hegee Sambbataassi giigettiyo gallassa; Sambbatai doommana hanees. </div><div class='p'> <span class="verse" id="V55">55&#160;</span>Galiilappe Yesuusaara yiida maccaasati Yooseefa kaalliiddi, Yesuusi moogettido gonggoluwaanne a ahaa waati wottidaakko be7idosona.  <span class="verse" id="V56">56&#160;</span>Be7idi soo simmidi, shittuwaanne tiyettiyoobaa giigissidosona. </div><div class='p'>Higgee azaziyoogaadan, Sambbatan shemppidosona. </div><ul class='tnav'>
<li><a href='index.htm'>Luqaasa</a></li>
<li><a href='LUK22.htm'>&lt;</a></li>
<li><a href='LUK.htm'>23</a></li>
<li><a href='LUK24.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
