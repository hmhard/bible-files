<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Qoodaabaa 21</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Qoodaabaa</a></li>
<li><a href='NUM20.htm'>&lt;</a></li>
<li><a href='NUM.htm'>21</a></li>
<li><a href='NUM22.htm'>&gt;</a></li>
</ul>
<div class="main">
 
<div class='chapterlabel' id="V0"> 21</div><div class='s'>Kanaaneti Xoonettidosona </div><div class='p'> <span class="verse" id="V1">1&#160;</span>Neegeeba Bazzuwan, Kanaane biittan de7iya Araada kawoi Israa7eela asai Ataarima efiya ogiyaa baggaara yiyoogaa siyido wode, i Israa7eelatuura olaa gaittidi, etappe amaridaageeta omooddiis.  <span class="verse" id="V2">2&#160;</span>He wode Israa7eela asai, “Neeni ha asaa nu kushiyan aattada immikko, nuuni eta katamata muleera xaissana” yaagidi GODAA shiiqqidosona.  <span class="verse" id="V3">3&#160;</span>GODAI Israa7eela qaalaa siyidi, he Kanaaneta etayyo aatti immiis; immin eti he Kanaanetanne eta katamata muleera xaissidosona. Hegaa gishshau, he sohoi Horima geetetti sunttettiis. </div><div class='s'>Nahaasiyaa Birataappe Merettida SHooshshaa </div><div class='p'> <span class="verse" id="V4">4&#160;</span>Israa7eela asai Hoora Deriyaappe denddidi, Eedooma biittaa yuushuwaa baanau Zo7o Abbaa efiya ogiyaara biidosona; shin ogiyaa bollan asau danddayai wuriis.  <span class="verse" id="V5">5&#160;</span>Asai, “Nuuni bazzuwan haiqqanau Gibxxeppe pude nuna aissi ehiidetii? Qumi baawa; haatti baawa; ha iita qumai nuna sheneyiis” yaagidi Xoossaa bollinne Muuse bolli zuuzummiis. </div><div class='p'> <span class="verse" id="V6">6&#160;</span>Zuuzummin GODAI asaa gidduwan marzziyaara de7iya shooshshata yeddiis; eti dukkin, daro Israa7eelati haiqqidosona.  <span class="verse" id="V7">7&#160;</span>Eti Muusekko yiidi a, “Nuuni GODAA bollinne ne bolli zuuzummidi, nagaraa oottida. Nuuppe ha shooshshaa haassana mala, neeni GODAA woossa” yaagidosona. Yaagin Muusee asaa gishshau woossiis. </div><div class='p'> <span class="verse" id="V8">8&#160;</span>Hegaappe guyyiyan GODAI Muusa, “Neeni nahaase shooshshaa medhdhada, eta sinttan mittaa bollan kaqqa; dukettida ooninne a xeellikko paxana” yaagiis.  <span class="verse" id="V9">9&#160;</span>Yaagin Muusee nahaase birataappe shooshshaa medhdhidi, mittaa bollan kaqqiis. Hegaappe guyyiyan, shooshshai dukkido asai ubbai nahaase shooshshaa xeellidi paxiis. </div><div class='s'>Hoora Deriyaappe Denddidi Moo7aaba Biitti Biidosona </div><div class='p'> <span class="verse" id="V10">10&#160;</span>Israa7eela asai denddidi, Oboota giyoosan dunkkaanidosona.  <span class="verse" id="V11">11&#160;</span>Obootappe denddidi, Moo7aabappe sintta baazzan de7iya bazzuwan, arshsho baggaara, laalettida Abaarima kataman dunkkaanidosona.  <span class="verse" id="V12">12&#160;</span>Hegaappe denddidi, Zareeda Zanggaaran dunkkaanidosona.  <span class="verse" id="V13">13&#160;</span>Hegaappe denddidi, Amooretu biittaa gaxaa gakkanau biya bazzuwaa giddon Arnnoona SHaafaappe hefinttan dunkkaanidosona. Arnnoona SHaafai Moo7aaba biittaappenne Amooretu biittaappe gidduwan de7iya zawaa.  <span class="verse" id="V14">14&#160;</span>Hegaa gishshau, GODAA Olaa Maxaafan, “Suufa heeran de7iya Waaheeba katamaanne Arnnoona SHaafaa zanggaaraa,  <span class="verse" id="V15">15&#160;</span>Eera katamaa gakkanaassinne Moo7aaba zawaa gakkanaassi de7iya zanggaara dugettaa” yaagetti xaafettiis. </div><div class='p'> <span class="verse" id="V16">16&#160;</span>Eti hegaappe denddidi, Beera giyoosaa biidosona; hegee GODAI Muusa, “Asaa shiishsha; taani etau haattaa immana” yaagidi yootido haatta ollaa.  <span class="verse" id="V17">17-18&#160;</span>Hegan Israa7eela asai ha mazamuriyaa yexxiis. </div><div class='q'>“Haattaa ollau, pultta! </div><div class='q'>Halaqati bookkido haattaa ollaayyo, </div><div class='q2'>asaa kaalettiyaageetu ollaayyo, </div><div class='q2'>kawotaa xam77aaninne eta kazaran bookkido haatta ollaayyo </div><div class='q'>ane yexxoos” yaagiis. </div><div class='p'>Eti he bazzuwaappe Mataana giyoosaa biidosona;  <span class="verse" id="V19">19&#160;</span>Mataanappe Naahili7eela, Naahili7eelappe Baamoota giyoosaa,  <span class="verse" id="V20">20&#160;</span>Baamootappe denddidi, Moo7aaban de7iya zanggaaraa biidosona; ha zanggaarai Pisgga Deriyaappe garssan bazzuwaa giigan de7ees. </div><div class='s'>Kawoi Sihooninne Kawoi Oogi Xoonettidosona </div><div class='p'> <span class="verse" id="V21">21&#160;</span>Hegaappe guyyiyan, Israa7eela asai Amoore biittaa Kawuwaa Sihoonakko kiitettiyaageeta hagaadan yaagidi kiittiis;  <span class="verse" id="V22">22&#160;</span>“Nuna ne biittaara kanttissarkkii! Nuuni ne gadiyaa giddo woikko woine turaa giddo gelokko; qassi haatta ollaa augaappenne uyokko. Nuuni ne biittaara kanttana gakkanaassi, Kawo Ogiyaara baana” yaagiis. </div><div class='p'> <span class="verse" id="V23">23&#160;</span>SHin Sihooni ba biittaara Israa7eela asaa kanttissennan diggiis; i ba olanchchata ubbaa shiishshidi, Israa7eela asaa olanau bazzo biis; Yahaaxa giyoosaa bi gakkidi, Israa7eela asaara olettiis.  <span class="verse" id="V24">24&#160;</span>SHin Israa7eela asai olan Amooretuppe daruwaa woridi, eta biittaa Arnnoona SHaafaappe doommidi, Amoonatu zawan de7iya Yaabooqa SHaafaa gakkanaassi oiqqiis. Amoona asatu biittaa zawai gimbbetti uttido gishshau, eti yaa gelibookkona.  <span class="verse" id="V25">25&#160;</span>Yaatin Israa7eelati Amooretu katamata ubbaa xoonidi ekkidosona. Qassi Haseboonanne a yuushuwan de7iya qeeri katamatakka ubbaa oiqqidi, yan uttidosona.  <span class="verse" id="V26">26&#160;</span>Haseboona katamai Amooretu Kawuwaa Sihoona katamaa. Sihooni Moo7aaba biittaa kawuwaa kaseegaa olidi, Arnnoona SHaafaa gakkanaassi a biittaa ubbaa appe ekkidaagaa. </div><div class='p'> <span class="verse" id="V27">27&#160;</span>Hegaa gishshau, leemisuwan hagaadan yaagidosona; </div><div class='q'>“Hasebooni haayite; </div><div class='q2'>he katamai zaaretti keexetto; </div><div class='q'>Sihoona gita katamai wodhdhi eqqidi keexetto! </div><div class='q'> <span class="verse" id="V28">28&#160;</span>Aissi giikko, tamai Haseboonappe, </div><div class='q2'>lacoi Sihoona katamaappe kiyiis; </div><div class='q'>kiyidi Moo7aaban de7iya Eeranne </div><div class='q2'>Arnnoona SHaafaa heeran gezziyan de7iya halaqata miis. </div><div class='q'> <span class="verse" id="V29">29&#160;</span>Moo7aabaa, neeyyo aayye7ana! </div><div class='q'>Kamooshau goinniyaageetoo, intte xayideta. </div><div class='q'>Intte xoossai, Kamooshi, </div><div class='q2'>intte attuma naata baqatau, </div><div class='q2'>intte macca naata omooduwau, </div><div class='q2'>Amooretu Kawuwaa Sihoonayyo immiis. </div><div class='q'> <span class="verse" id="V30">30&#160;</span>Intte zerettati Haseboonappe doommidi, </div><div class='q2'>Diboona gakkanaassi muleera xayidosona. </div><div class='q'>Medaaba matan de7iya Nofaaha gakkanaassi </div><div class='q2'>wurssidi bashshidosona” yaagidosona. </div><div class='p'> <span class="verse" id="V31">31&#160;</span>Hegaadan hanidi, Israa7eelati Amooretu biittan uttidosona.  <span class="verse" id="V32">32&#160;</span>Qassi Muusee wochchiyaageeta Yaa7izeera giyo katamaa yeddin, Israa7eelati he katamaanne a heeran de7iya qeeri katamata oiqqidi, hegan de7iya Amooreta kessidi yedettidosona. </div><div class='p'> <span class="verse" id="V33">33&#160;</span>Hegaappe guyyiyan, Israa7eelati simmidi, Baasaane efiya ogiyaara kiyidosona. Kiyin Baasaane Kawoi Oogi ba olanchchatu ubbaara Ediraa7a giyo katamaa etaara olettanau kiyiis.  <span class="verse" id="V34">34&#160;</span>SHin GODAI Muusa, “Ayyo yayyoppa! Aissi giikko, taani Kawuwaa Ooga a asaa ubbaaranne a biittaara ne kushiyan aattada immaas. Haseboonan uttidi haarida Amooretu Kawuwaa Sihoona bolli oottidoogaadan, neeni a bollikka oottana” yaagiis.  <span class="verse" id="V35">35&#160;</span>Yaagin Israa7eelati Ooga, a attuma naatanne a asaa ubbaa issuwaanne paxa ashshennan woridosona. Woridi eti a biittaa laattidosona. </div><ul class='tnav'>
<li><a href='index.htm'>Qoodaabaa</a></li>
<li><a href='NUM20.htm'>&lt;</a></li>
<li><a href='NUM.htm'>21</a></li>
<li><a href='NUM22.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
