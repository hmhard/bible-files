<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Isiyaasa 43</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Isiyaasa</a></li>
<li><a href='ISA42.htm'>&lt;</a></li>
<li><a href='ISA.htm'>43</a></li>
<li><a href='ISA44.htm'>&gt;</a></li>
</ul>
<div class="main">
 
<div class='chapterlabel' id="V0"> 43</div><div class='s'>Xoossai Ba Asaa Ashshana Giis </div><div class='p'> <span class="verse" id="V1">1&#160;</span>SHin nenoo Yaaqoobaa, nenoo Israa7eelaa, nena medhdhida GODAI hagaadan yaagees; “Taani nena wozido gishshau yayyoppa. Taani nena ne sunttan xeesaas; neeni taagaa.  <span class="verse" id="V2">2&#160;</span>Neeni haattaa gidduwaara pinniyo wode, taani nenaara gidana. Neeni shaafatu gidduwaara pinniyo wodekka eti nena muukkokkona. Neeni tamaa giddoora aadhdhiyo wode, xuugettakka; lacoikka nena meenna.  <span class="verse" id="V3">3&#160;</span>Aissi giikko, taani nena Ashshiyaagaa Israa7eela Geeshshaa, GODAA ne Xoossaa. Taani Gibxxe neeyyo wozo oottada, Toophphiyaanne Saaba ne laamiyaa immana.  <span class="verse" id="V4">4&#160;</span>Neeni ta sinttan al77onne bonchcho gidiyo gishshaunne, taanikka nena siiqiyo gishshau, ne laamiyau asaa, ne shemppuwaa laamiyaukka kawotettata immana. </div><div class='p'> <span class="verse" id="V5">5&#160;</span>“Taani nenaara de7iyo gishshau yayyoppa; taani ne zerettata arshshoppenne arggoppe shiishshada ehaana.  <span class="verse" id="V6">6-7&#160;</span>Taani huuphessa baggaa, ‘Eta zaarada eha!’ yaagana. Tohossa baggaakka, ‘Eta teqqoppa’ yaagana. Ta attuma naata haahuwaappe, ta macca naatakka sa7aa gaxaappe ehaana; ta sunttan xeegettida ubbata, taani ta bonchchuwau medhdhidoogeeta, taani giigissidoogeetanne oottidoogeeta hammite” yaagana. </div><div class='s'>Israa7eeli Xoossaa Markka </div><div class='p'> <span class="verse" id="V8">8&#160;</span>Aifee de7ishin qooqida asata, haittaikka de7ishin tullidaageeta kessa;  <span class="verse" id="V9">9&#160;</span>Kawotettati ubbai issippe shiiqona; asaikka yaa7aa utto. Eta giddoppe hagaa yootanaunne kase aadhdhida yohota nuna bessanau danddayiyai oonee? Hara asaikka siyidi, “Hagee tuma” yaagana mala, eti likke gidiyoogaa bessanau bantta markkata ehoona; </div><div class='p'> <span class="verse" id="V10">10&#160;</span>GODAI hagaadan yaagees; “Intte ta markkata; intte tana erana malanne ammanana mala, qassi taani Xoossaa gidiyoogaa akeekana mala, taani doorido ta ashkkarati inttena. Taappe kase hara xoossi merettibeenna; woikko taappe guyyiyankka hara xoossi de7enna. </div><div class='p'> <span class="verse" id="V11">11&#160;</span>“Tanattennee; taani GODAA. Taappe attin, hara ashshiyaabi baawa.  <span class="verse" id="V12">12&#160;</span>Taani yootaas, ashshaasinne awaajjaas. Intte giddon hara allaga xoossi de7ibeenna. Taani Xoossaa gidiyoogau taayyo intte markkata.  <span class="verse" id="V13">13&#160;</span>Taani Xoossaa; xaphoppe doommadakka taani tanattennee. Ta kushiyaappe ooninne ashshenna; taani oottidoogaa laammanau danddayiyaabi baawa” yaagees. </div><div class='s'>Baabilooneppe Kessi Ekkiyoogaa </div><div class='p'> <span class="verse" id="V14">14&#160;</span>GODAI, inttena Woziyaagee, Israa7eela Geeshshai hagaadan yaagees; “Intte gishshau, Baabiloone kiittada eta gordde mittaa menttana; eta ililssaikka zilaassau laamettana.  <span class="verse" id="V15">15&#160;</span>Taani GODAA, intte Geeshshaa, Israa7eela medhdhidaagaa, intte Kawuwaa” yaagees. </div><div class='p'> <span class="verse" id="V16">16&#160;</span>Abbaa giddon ogiyaa, wolqqaama haattatu giddoorakka loossuwaa kessidi,  <span class="verse" id="V17">17&#160;</span>para gaaretanne parata, olanchchatanne mino asata abbau ehiidi, eti denddennaadan zaqqulssida GODAI, qassi eta muqaaddaa lacuwaadan toissida GODAI hagaadan yaagees;  <span class="verse" id="V18">18&#160;</span>“Kase yohota haasayoppite; benibatakka qoppoppite.  <span class="verse" id="V19">19&#160;</span>Be7ite, ha77i taani oorattabaa oottais; ikka ha77i mokkees. Intte hegaa erekketiiyye? Taani bazzon ogiyaa, mela biittankka shaafata kessana.  <span class="verse" id="V20">20-21&#160;</span>Bazzo do7ati, worakanatinne yanchchati tana bonchchana. Aissi giikko, ta galataa awaajjana mala, ta giigissidonne doorido ta asaassi taani bazzon haattaa, mela biittankka shaafata immais. </div><div class='s'>Israa7eela Nagaraa </div><div class='p'> <span class="verse" id="V22">22&#160;</span>“SHin nenoo Yaaqoobaa, neeni ta sunttaa xeesabaakka; nenoo Israa7eelaa, neenikka tana salettadasa.  <span class="verse" id="V23">23&#160;</span>Neeni taayyo xuuggiyo yarshshuwaassi dorssaa ehabaakka; woi hara yarshshotunkka tana bonchchabaakka. Taani nena kattaa yarshshuwaa imma gaada waissabeikke; woi qassi ixaanaa imma gaada daafurssabeikke.  <span class="verse" id="V24">24&#160;</span>Neeni taayyo ixaanaa miishshan shammabaakka; woikko ne mehiyaa yarshshuwaa modhdhuwan tana kalissabaakka. SHin neeni ne nagaran tana waissadasa; ne naaquwankka tana daafurssadasa. </div><div class='p'> <span class="verse" id="V25">25&#160;</span>“Tana, ne mooruwaa ta gishshau gaada qucciyai tanattennee; ne nagaraakka zaarettada hassayikke.  <span class="verse" id="V26">26&#160;</span>Tana hassayissa; ane issippe ha yohuwaa mootettoos. Neeni xillo gidiyoogaa be7anau ane ne yohuwaa bidda.  <span class="verse" id="V27">27&#160;</span>Ne koiro aawai nagaraa oottiis; nena tamaarissiyaageetikka tana naaqqidosona.  <span class="verse" id="V28">28&#160;</span>Hegaa gishshau, taani Beeta Maqidasiyaa halaqata tunissaas; Yaaqooba bashshau, Israa7eelakka cashshau aattada immaas” yaagees. </div><ul class='tnav'>
<li><a href='index.htm'>Isiyaasa</a></li>
<li><a href='ISA42.htm'>&lt;</a></li>
<li><a href='ISA.htm'>43</a></li>
<li><a href='ISA44.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
