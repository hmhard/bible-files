<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Isiyaasa 8</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Isiyaasa</a></li>
<li><a href='ISA07.htm'>&lt;</a></li>
<li><a href='ISA.htm'>8</a></li>
<li><a href='ISA09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>Asoore Kawuwaa Yuussaa </div><div class='p'> <span class="verse" id="V1">1&#160;</span>GODAI tana hagaadan yaagiis; “Gita xaatta woraqataa ekkada, ‘Omooduwau eesota! Bonqqiyau ellella!’ yaagada, nabbabettiya pitaliyan xaafa.  <span class="verse" id="V2">2&#160;</span>Qeesiyaa Ooriyoonanne Yibaarakiyaa na7aa Zakkaariyaasa ammanttiya markkata oottada taani sunttana” yaagiis. </div><div class='p'> <span class="verse" id="V3">3&#160;</span>Hegaappe guyyiyan, taani hananabaa yootiya ta keettaayeera zin77aas; yaatin, a shahaarada issi na7aa yelaasu; yelin GODAI tana hagaadan yaagiis; “A sunttaa, ‘Omooduwau-Eesota-Bonqqiyau-Ellella’ yaagada suntta.  <span class="verse" id="V4">4&#160;</span>Na7ai, ‘Ta aawau, ta aayee’ yaagidi xeesiyoogaa eranaappe kase, Asoore biittaa kawoi Damasqqo duretettaanne Samaariyaa omooduwaa ekkidi efaana” yaagiis. </div><div class='p'> <span class="verse" id="V5">5&#160;</span>GODAI qassikka taayyo hagaadan yaagidi haasayiis;  <span class="verse" id="V6">6&#160;</span>“Ha asai loddaara goggiya Salihooma haattata ixxidi, Raxiinanne Ramaaliyaa na7aa ufaittidi ekkidosona.  <span class="verse" id="V7">7&#160;</span>Hegaa gishshau, taani Godai minonne daro gidiya Efiraaxiisa haattaa, Asoore kawuwaa a tooranchchatu ubbaara ehaana hanais. I shafiyaa ubbaa kumidi kiyana; gaxaa ubbaa maayidi goggana.  <span class="verse" id="V8">8&#160;</span>Kixxidi goggiiddi, Yihudaa gelana; eelliiddi yaara kanttana; kixai qooriyaa gakkana. Abeet Amaanu7eelaa,<a href="#FN1" class="notemark">3<span class="popup"> Amaanu7eelaa:  Ha Ibraawetto sunttaa birshshettai, “Xoossai nunaara de7ees” giyoogaa.</span></a> kafoi ba qefiyaa micciyoogaadan, haattaa kixai ne biittaa ubbaa bollan micettana” yaagiis. </div><div class='p'> <span class="verse" id="V9">9&#160;</span>Inttenoo kawotettatoo, issippe shiiqidi garmmaamite! SHin meqerettite! Haaho biitta ubban de7iya asatoo, ezggite! Olau giigite! SHin meqerettite! Ee, olau giigite; shin meqerettite!  <span class="verse" id="V10">10&#160;</span>Olaa olettanau maqettite; shin intte maqqoi laalettana; intte halchchuwaa haasayite; shin intte halchchoi halana; aissi giikko, Xoossai nunaara de7ees.<a href="#FN2" class="notemark">4<span class="popup"> Xoossai nenaara de7ees:  Hagee Ibraawetto qaalan “Amaanu7eela” giyoogaa.</span></a> </div><div class='s'>GODAI Seeriis </div><div class='p'> <span class="verse" id="V11">11&#160;</span>GODAI ba mino kushiyaa ta bolli wottidi, taayyo haasayiis; taani ha asaa ogiyaa kaallenna mala, tana hagaadan yaagidi seeriis;  <span class="verse" id="V12">12&#160;</span>“Ha asai maqqo giyoobaa ubbaa maqqo gooppite; eti yayyiyoobau yayyoppite woikko dagammoppite.  <span class="verse" id="V13">13&#160;</span>Intte geeshshaa gaanau bessiyaagee Ubbaappe Wolqqaama GODAATTENNEE; intte ayyo yayyanaunne dagammanau bessees.  <span class="verse" id="V14">14&#160;</span>I geeshsha soho gidana; shin Yihudaa biittaa asaayyoonne Israa7eela biittaa asaayyo i xubbiya shuchchanne ooggiya zaalla gidana; Yerusalaamen de7iya asaayyo i gitenne pire gidana.  <span class="verse" id="V15">15&#160;</span>Etappe daroi xubettana; kunddidikka meqqana; piriyan oiqettidikka omoodettana” yaagiis. </div><div class='p'> <span class="verse" id="V16">16&#160;</span>Taani yootidoogaa naaga; ta erissiyo ashkkaratu giddon higgiyaa attama.  <span class="verse" id="V17">17&#160;</span>Taani ba som77uwaa Yaaqooba zaretuppe genttiya GODAA naagana; qassi an ammanettana. </div><div class='p'> <span class="verse" id="V18">18&#160;</span>Tananne taayyo GODAI immido naata be7ite. Nuuni Xiyoone Deriyan de7iya Ubbaappe Wolqqaama GODAAPPE Israa7eelayyo malaatanne markka. </div><div class='p'> <span class="verse" id="V19">19&#160;</span>“Saasukkidinne zuuzummidi haasayiya shareechchotanne moitilliyaa haasayissiyaageeta oichchite” yaagidi inttena zoriya asai de7ees. Haiqqidaageeta paxa de7iyaageetubaa oichchiyoogaappe, asai bantta Xoossaa oichchanau bessennee?  <span class="verse" id="V20">20&#160;</span>Higgiyaanne GODAI yootiyoobaa siyite! He asati ha qaalaadan haasayana xayikko, etau sa7ai wonttenna. </div><div class='p'> <span class="verse" id="V21">21&#160;</span>Asai waayettidinne namisettidi, biittan toilattana; eti namisettido wode yiillotidi, pude xeellidi bantta kawuwaanne bantta Xoossaa qanggana.  <span class="verse" id="V22">22&#160;</span>Sa7aakko duge xeellidi, waayiyaa, xumaanne yashshiya shoonnuwaa be7ana; eti sakkana xumau olettana. </div><ul class='tnav'>
<li><a href='index.htm'>Isiyaasa</a></li>
<li><a href='ISA07.htm'>&lt;</a></li>
<li><a href='ISA.htm'>8</a></li>
<li><a href='ISA09.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">3</span><a class="notebackref" href="#V8">8:8</a>
 <span class="fk">Amaanu7eelaa: </span><span class="ft"> Ha Ibraawetto sunttaa birshshettai, “Xoossai nunaara de7ees” giyoogaa.</span></p>
<p class="f" id="FN2"><span class="notemark">4</span><a class="notebackref" href="#V10">8:10</a>
 <span class="fk">Xoossai nenaara de7ees: </span><span class="ft"> Hagee Ibraawetto qaalan “Amaanu7eela” giyoogaa.</span></p>

<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
