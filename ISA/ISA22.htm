<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Isiyaasa 22</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Isiyaasa</a></li>
<li><a href='ISA21.htm'>&lt;</a></li>
<li><a href='ISA.htm'>22</a></li>
<li><a href='ISA23.htm'>&gt;</a></li>
</ul>
<div class="main">
 
<div class='chapterlabel' id="V0"> 22</div><div class='s'>Yerusalaamebai Odettidaagaa </div><div class='p'> <span class="verse" id="V1">1&#160;</span>Ajjuutaa Wombbaa giyo sohuwaabaa GODAI yootido qaalaa. Inttena ubbaa keettaa bollan dembbayidi oottidosaa kessidabai aibee?  <span class="verse" id="V2">2&#160;</span>Nenoo waasoi, dirbbainne wocamai kumido katamau, ne giddon haiqqida asati bisuwan haiqqibookkona; woikko olankka haiqqibookkona.  <span class="verse" id="V3">3&#160;</span>Intte halaqati ubbai issippe baqatidosona; eti wonddafee bainnan coo omoodettidosona; eti haahosaa baqatikkonne beettida ubbati ohettidosona.  <span class="verse" id="V4">4&#160;</span>Hegaa gishshau, taani hagaadan yaagaas; “Tana xeelloppite; ane taani afuxxada misho yeehuwaa yeekkais; xayida ta asaassi yeekkiya tana minttettana giidi daafuroppite” yaagaas.  <span class="verse" id="V5">5&#160;</span>Godai, Ubbaappe Wolqqaama GODAI ha gallassa Ajjuutaa Wombban dagama, yerettanne shabbirssa gallassa oottiis; qassi gimbbetikka kolettiyo gallassanne deretukkokka waassiyo gallassa. </div><div class='p'> <span class="verse" id="V6">6&#160;</span>Elaami ba para gaaretuuranne para asatuura ba wonddafiyaa oiqqidi yiis; Qiira biittaa wotaaddarati qassi bantta gonddalleta giigissidosona.  <span class="verse" id="V7">7&#160;</span>Keehi lo77iya intte wombbati para gaaretun kumidosona; para asati Yerusalaame katamaa penggiyaa sinttan eqqidosona.  <span class="verse" id="V8">8&#160;</span>I Yihudaa qatota qaariis. He gallassi intte woraa keettan de7iya kawuwaa olaa miishshata xeellideta.  <span class="verse" id="V9">9&#160;</span>Qassi intte Daawita Katamaa giddon kolettidasai daridoogaa be7ideta; be7idi ziqqa sohuwaa dalbbanttaa dagayideta.  <span class="verse" id="V10">10&#160;</span>Yaatidi intte Yerusalaamen de7iya keettata qoodideta; qoodidi gimbbiyaa minttanau keettata qolideta.  <span class="verse" id="V11">11&#160;</span>Kase gal77a dalbbanttan de7iya haattaa zaaridi, a minjjiyoosaa naa77u gimbbetuppe gidduwan giigissideta. SHin intte hegaa medhdhidaagee Xoossaa gidiyoogaa akeekibeekketa; woikko daro wodiyaappe kase hegaa halchchidaagaa yainnibeekketa. </div><div class='p'> <span class="verse" id="V12">12&#160;</span>He gallassi Godai, Ubbaappe Wolqqaama GODAI inttena yeekkanaunne zilaalanau, intte huuphiyaa meedettanaunne waaruwaa maayanau inttena xeesiis.  <span class="verse" id="V13">13&#160;</span>SHin be7ite, intte ufaitteetanne poocu geeta; booraanne dorssaa shukkeeta; ashuwaa meeta; woiniyaa eessaakka uyeeta; “Nuuni wontto haiqqiyo gishshau, ane moosinne uyoos” yaageeta. </div><div class='p'> <span class="verse" id="V14">14&#160;</span>Ubbaappe Wolqqaama GODAI hagaa taayyo yootiis; i, “Intte haiqqana gakkanaassikka ha nagarai intteyyo atto geetettenna. Taani Godai, Ubbaappe Wolqqaama GODAI hagaa odais” yaagiis. </div><div class='s'>SHeebina, “Nena Era!” Giidobaa </div><div class='p'> <span class="verse" id="V15">15&#160;</span>Godai, Ubbaappe Wolqqaama GODAI hagaadan yaagiis; “Ba; kawo keettan sunttettida alaafiyaa SHeebinakko baada hagaadan yaaga;  <span class="verse" id="V16">16&#160;</span>‘Hagan neeni ai oottai? Qassi neeni hagan neeyyo duufo bookkanau, neeyyo hagan oonee de7iyai? Nenoo xoqqa sohuwan neeyyo duufuwaa massiyaagoo, qassi shuchchaa gomppan neeyyo de7iyo sohuwaa woociyaagoo,  <span class="verse" id="V17">17&#160;</span>nenoo mino bitaniyau, nena GODAI wolqqan wora zaaridi olana. Nena i birxxotti oiqqidi,  <span class="verse" id="V18">18&#160;</span>yuushshi yuushshi aattidi kuwaasedan, issi aaho biittan oliigana. Nenoo ne godaa keettaassi yeella gidida bitaniyau, neeni yan haiqqana; ne bonchcho para gaaretikka yan attana.  <span class="verse" id="V19">19&#160;</span>Taani nena ne oosuwaappe kessana; ne daannatettaappekka nena shaarana’ yaaga. </div><div class='p'> <span class="verse" id="V20">20&#160;</span>“He gallassi taani Hilqqiyaa na7aa ta ashkkaraa Eliyaaqiima xeesana.  <span class="verse" id="V21">21&#160;</span>Xeesada ne maayuwaa a maizzana; ne gixxiyoogaakka a gixissana; ne sunttatettaakka ayyo aattada immana. I Yerusalaamen de7iya asaassinne Yihudaa asaassi aawa gidana.  <span class="verse" id="V22">22&#160;</span>Taani Daawita keettaa qulppiyaa a hashiyan wottana; i dooyana; dooyin ooninne gorddenna; qassi i gorddana; gorddinkka ooninne dooyenna.  <span class="verse" id="V23">23&#160;</span>Taani a ammanttiya sohuwan xishedan xishana; i ba aawaa keettaassi bonchcho kawotaa araata gidana.  <span class="verse" id="V24">24&#160;</span>Wanccaappe biidi, xoqqabaa gakkanaashin kocan kaqqidoogaadan, eti a aawaa keettaa bonchcho ubbaa, naata, naatu naatakka, a bolli wottana” yaagiis. </div><div class='p'> <span class="verse" id="V25">25&#160;</span>Ubbaappe Wolqqaama GODAI hagaadan yaagees; “He gallassi ammanettiya sohuwan xishido xishee kichchana; qanxxettananne kunddana. A bollan kaqqido tooho ubbai duuxxi wodhdhana” yaagees. Hagaa GODAI odiis. </div><ul class='tnav'>
<li><a href='index.htm'>Isiyaasa</a></li>
<li><a href='ISA21.htm'>&lt;</a></li>
<li><a href='ISA.htm'>22</a></li>
<li><a href='ISA23.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
