<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Isiyaasa 3</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Isiyaasa</a></li>
<li><a href='ISA02.htm'>&lt;</a></li>
<li><a href='ISA.htm'>3</a></li>
<li><a href='ISA04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Yerusalaame Gakkana Metuwaa </div><div class='p'> <span class="verse" id="V1">1&#160;</span>Be7ite, Godai, Ubbaappe Wolqqaama GODAI minjjaanne maaduwaa naa77aakka Yerusalaameppenne Yihudaappe diggana hanees.  <span class="verse" id="V2">2&#160;</span>Kattaa minjjaanne haattaa minjjaa ubbaa, minotanne olanchchata, daannatanne hananabaa yootiyaageeta, kaayiyaageetanne cimata,  <span class="verse" id="V3">3&#160;</span>ola gadaawatanne deriyaa aissiyaageeta, zoriyaageeta, hiillatiyaageetanne cincca bitanchchata ubbaa diggana hanees. </div><div class='p'> <span class="verse" id="V4">4&#160;</span>Taani yelaga attuma naata eta halaqa kessana; guutta naati eta haarana.  <span class="verse" id="V5">5&#160;</span>Asai asaa bolli, shooroi shooruwaa bolli denddidi, issoi issuwaa sugana. Yelagai cimaa bolli, karettidaagee bonchchettidaagaa bolli denddana. </div><div class='p'> <span class="verse" id="V6">6&#160;</span>Issi asi ba aawaa keettan ba ishanttuppe issuwaa oiqqidi, “Neeyyo maayoi de7ees; neeni nuuyyo suntta gida; ha qolettida sohuwaa aawatettaa ekka” yaagana. </div><div class='p'> <span class="verse" id="V7">7&#160;</span>Yaagin i he gallassi ba qaalaa xoqqissidi, “Tanan xalee baawa; ta son qumi woikko maayoi baawa; intte bolli tana sunttoppite” yaagana. </div><div class='p'> <span class="verse" id="V8">8&#160;</span>Yerusalaamee ganddigaarees; Yihudai kunddees; aissi giikko, eti bantta oduwaaninne bantta oosuwan GODAA bolli denddidi, a bonchchuwaa toochchoosona.  <span class="verse" id="V9">9&#160;</span>Eta som77uwaa merai eta bolli markkattees; eti bantta nagaraa Sadooma asaadan awaajjoosona; bantta nagaraa qottokkona. Etau aayye7ana! Aissi giikko, eti bantta bolli iitabaa ehiidosona. </div><div class='p'> <span class="verse" id="V10">10&#160;</span>Xillotuyyo, “Intteyyo lo77o gidana” gaada oda; aissi giikko, eti bantta oosuwaa aifiyaa maana.  <span class="verse" id="V11">11&#160;</span>Iitatuyyo aayye7ana! Etau iitana; aissi giikko, eti bantta kushiyaa oosuwaa waagaa ekkana.  <span class="verse" id="V12">12&#160;</span>Yelagati ta asaa un77ettoosona; maccaasatikka eta haaroosona. Ta asau, inttena kaalettiyaageeti inttena wora kaalettoosona; intte biyo ogiyaakka balettoosona. </div><div class='s'>GODAI Ba Asaa Pirddana </div><div class='p'> <span class="verse" id="V13">13&#160;</span>GODAI daannadan, shilootan uttees; asaa pirddanau denddees.  <span class="verse" id="V14">14-15&#160;</span>Asaa cimatanne kaalettiyaageeta pirddanau shiishshidi, Godai, Ubbaappe Wolqqaama GODAI hagaadan yaagees; “Woiniyaa turaa tokkidosaa bashshidaageeti inttena; hiyyeesatuppe bonqqidobai intte keettan de7ees. Ta asaa aissi kinchcheretteetii? Hiyyeesatu som77uwaa aissi gaacceetii?” yaagees. </div><div class='s'>GODAI Xiyoone Maccaasata Seeriis </div><div class='p'> <span class="verse" id="V16">16&#160;</span>GODAI qassikka, “Xiyoone maccaasati otorettidosona; bantta ziizziyaa essi ekkidi, bantta aifiyan qim77otiiddi, bantta hemetaa makkisiiddi, bantta gediyaa albbuwaa giirissiiddi hemettoosona.  <span class="verse" id="V17">17&#160;</span>Hegaa gishshau, taani Godai Xiyoone maccaasatu huuphiyaa cittuwan goo7issana. Taani GODAI eta huuphiyaa bo77ayana” yaagees. </div><div class='p'> <span class="verse" id="V18">18&#160;</span>He gallassi Godai Xiyoone maccaasatu alleeqota, hegeetinne eta giirettiya albbuwaa, shaashiyaa, qooriyaa gujjumaa,  <span class="verse" id="V19">19&#160;</span>haittaa gutichchaa, kushiyaa sagaayuwaa, som77uwaa kammiyo kutaa,  <span class="verse" id="V20">20&#160;</span>huuphiyan wottiyo alleequwaa, qesiyan qachchiyo sanssalataa, xeessan gixxiyo danccuwaa, shittuwaa xaaramusiyaa, kitaafaa,  <span class="verse" id="V21">21&#160;</span>siiriyaanne biradhdhiyaa migiduwaa,  <span class="verse" id="V22">22&#160;</span>minjja maayuwaa, adussa maayuwaa, jaanuwaa, borssaa,  <span class="verse" id="V23">23&#160;</span>heregaa, liinuwaa giyo qacinaappe dadettida, giddoora maayiyo maayuwaa, binnaanan wottiyo alleequwaanne sharbbiyaa ubbaa dafi ekkana. </div><div class='p'> <span class="verse" id="V24">24&#160;</span>SHittuwaa gishshaa xinqquwaa gidana; danccuwaa gishshaa wodoruwaa, goofariyaa gishshaa meeseeliyaa, adussa maayuwaa gishshaa waaruwaa, puulaa gishshaa mazo xalaala gidana. </div><div class='p'> <span class="verse" id="V25">25&#160;</span>Ne asati bisuwan, ne olanchchati olan haiqqana.  <span class="verse" id="V26">26&#160;</span>Xiyoone penggetun de7iya asai yeekkananne zilaalana; mela attidi, biittan uttana. </div><ul class='tnav'>
<li><a href='index.htm'>Isiyaasa</a></li>
<li><a href='ISA02.htm'>&lt;</a></li>
<li><a href='ISA.htm'>3</a></li>
<li><a href='ISA04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
