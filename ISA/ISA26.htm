<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Isiyaasa 26</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Isiyaasa</a></li>
<li><a href='ISA25.htm'>&lt;</a></li>
<li><a href='ISA.htm'>26</a></li>
<li><a href='ISA27.htm'>&gt;</a></li>
</ul>
<div class="main">
 
<div class='chapterlabel' id="V0"> 26</div><div class='s'>Xoossai Ba Asaassi Xoonuwaa Immana </div><div class='p'> <span class="verse" id="V1">1&#160;</span>He gallassi Yihudaa biittan ha yettai yexettana. </div><div class='b'> &#160; </div><div class='q'>Nuuyyo mino katamai de7ees; </div><div class='q2'>Xoossai atotettaa a yuushuwan gimbbedaaninne qatodan essees. </div><div class='q'> <span class="verse" id="V2">2&#160;</span>Ammanuwaa naagiya xillo kawotettai </div><div class='q2'>gelana mala, kareta dooyite. </div><div class='q'> <span class="verse" id="V3">3&#160;</span>Ba qofaa nenan wottida asa </div><div class='q'>neeni polo sarotettan naagaasa; </div><div class='q2'>aissi giikko, i nenan ammanettees. </div><div class='q'> <span class="verse" id="V4">4&#160;</span>GODAN merinau ammanetta; </div><div class='q2'>aissi giikko, GODAI Xoossai merinaa Zaallaa. </div><div class='q'> <span class="verse" id="V5">5&#160;</span>Xoqqan de7iyaageetanne </div><div class='q2'>eta xoqqa katamaa ziqqi oottiis; </div><div class='q2'>i a kaushshees. </div><div class='q2'>Duge biittaa gakkanau ziqqi oottees; </div><div class='q2'>biittaa buhiyan oli bayees. </div><div class='q'> <span class="verse" id="V6">6&#160;</span>Hiyyeesaa gedee, metootanchchaa tohoi a yedhdhana. </div><div class='b'> &#160; </div><div class='q'> <span class="verse" id="V7">7&#160;</span>Xillotu ogee salalla. </div><div class='q'>Abeet Xilluwau, neeni </div><div class='q2'>xillotu ogiyaa salallissaasa. </div><div class='q'> <span class="verse" id="V8">8&#160;</span>Ee GODAU, ne higgiyaa ogiyan hemettiiddi, </div><div class='q2'>nuuni nena naagoos. </div><div class='q'>Nu wozanaa amoi </div><div class='q2'>ne sunttaa bonchchanaagaa xalaala. </div><div class='q'> <span class="verse" id="V9">9&#160;</span>Qamman taani nena laamotais; </div><div class='q'>ta giddon de7iya ta ayyaanai </div><div class='q2'>tumuppe nena minttidi koyees. </div><div class='q'>Aissi giikko, ne pirddai sa7an de7iyo wode, </div><div class='q2'>sa7an de7iya asai xillotettaa tamaarees. </div><div class='q'> <span class="verse" id="V10">10&#160;</span>Iita asayyo kehatettaa oottikkokka, </div><div class='q2'>i xillotettaa tamaarenna. </div><div class='q'>Suure asatu biittan iitabaa oottees; </div><div class='q2'>GODAA gitatettaakka erenna. </div><div class='q'> <span class="verse" id="V11">11&#160;</span>Abeet GODAU, neeni </div><div class='q'>ne kushiyaa xoqqu oottadasa; </div><div class='q2'>shin eti be7okkona. </div><div class='q'>Ne asau neeni mishettiyo mishuwaa </div><div class='q2'>be7idi yeellatona. </div><div class='q'>Neeni ne morkketuyyo wottido tamai </div><div class='q2'>eta mi xaisso. </div><div class='b'> &#160; </div><div class='q'> <span class="verse" id="V12">12&#160;</span>Abeet GODAU, neeni </div><div class='q'>nuuyyo sarotettaa minttadasa; </div><div class='q2'>nu ooso ubbaa neeni nuuyyo oottadasa. </div><div class='q'> <span class="verse" id="V13">13&#160;</span>Abeet GODAU, nu Xoossau, </div><div class='q'>neeppe harati nuna haaridosona; </div><div class='q2'>shin nuuni ne sunttaa xalaalaa bonchchoos. </div><div class='q'> <span class="verse" id="V14">14&#160;</span>Eti haiqqidosona; </div><div class='q2'>simmidi paxa de7okkona. </div><div class='q'>Neeni qaxxayin xayido gishshau, </div><div class='q2'>simmidi denddokkona. </div><div class='q'>Eti hassayettiyoobaa ubbaa qucca xaissadasa. </div><div class='q'> <span class="verse" id="V15">15&#160;</span>Abeet GODAU! </div><div class='q2'>Neeni asaa darissadasa. </div><div class='q'>Asaa darissada, neeni bonchchettadasa; </div><div class='q2'>biittaa zawaa ubbaakka aassadasa. </div><div class='b'> &#160; </div><div class='q'> <span class="verse" id="V16">16&#160;</span>Abeet GODAU! </div><div class='q2'>Metuwaa wode eti nena koyidosona. </div><div class='q'>Neeni eta qaxxayido wode, </div><div class='q2'>eti nena woossidosona. </div><div class='q'> <span class="verse" id="V17">17&#160;</span>Abeet GODAU! SHahaarida maccaasiyaa </div><div class='q'>yeliyo wodee gakkin, </div><div class='q2'>maaretan un77ettada waassiyoogaadan, </div><div class='q'>nuunikka ne sinttan hegaadan hanida. </div><div class='q'> <span class="verse" id="V18">18&#160;</span>Nuuni shahaarida; maaretaakka ohettida; </div><div class='q2'>shin carkkuwaa yeliyaabaa gidida. </div><div class='q'>Nuuni sa7au atotettaa ehibookko; </div><div class='q2'>sa7an de7iya asaakka yelibookko. </div><div class='b'> &#160; </div><div class='q'> <span class="verse" id="V19">19&#160;</span>Haiqqida ne asai paxana; </div><div class='q2'>eta ahaikka denddana. </div><div class='q'>Inttenoo, biittaa buhiyaa giddon de7iyaageetoo, </div><div class='q2'>intte xaazai maallado xaazaa mala gidiyo gishshaunne, </div><div class='q'>sa7aikka haiqqidaageeta zaarettidi immiyo gishshau, </div><div class='q2'>beegottitenne ufaissau yexxite. </div><div class='s'>Pirddaanne Omooduwaappe Simmiyoogaa </div><div class='p'> <span class="verse" id="V20">20&#160;</span>Ta asatoo, haa yiite; yiidi intte soo gelidi, kariyaa intte bolli gorddite. GODAA hanqqoi aadhdhana gakkanaassi, guutta wodiyaa inttena qosite.  <span class="verse" id="V21">21&#160;</span>Biittaa bollan de7iya asaa, eta nagaraa gishshau qaxxayanau, GODAI ba de7iyoosaappe kiyidi yees. Biittaikka ba bollan gukkida suuttaa qonccissana; woridoogeetakka naa77antto genttenna. </div><ul class='tnav'>
<li><a href='index.htm'>Isiyaasa</a></li>
<li><a href='ISA25.htm'>&lt;</a></li>
<li><a href='ISA.htm'>26</a></li>
<li><a href='ISA27.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
