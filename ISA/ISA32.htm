<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Isiyaasa 32</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Isiyaasa</a></li>
<li><a href='ISA31.htm'>&lt;</a></li>
<li><a href='ISA.htm'>32</a></li>
<li><a href='ISA33.htm'>&gt;</a></li>
</ul>
<div class="main">
 
<div class='chapterlabel' id="V0"> 32</div><div class='s'>Xillotettan Aissiya Kawuwaa </div><div class='p'> <span class="verse" id="V1">1&#160;</span>Be7ite, kawoi xillotettan kawotana; haariyaageetikka suuretettan haarana.  <span class="verse" id="V2">2&#160;</span>Asai huuphiyan huuphiyan carkkuwaappe geemmiyo soho, gotiyaappe baqatiyo soho gidana; mela sohuwan goggiya haattanne booddila biittan de7iya gita zaallaa kuwaa mala gidana.  <span class="verse" id="V3">3&#160;</span>Xeelliya asatu aifee qilimmenna; siyiyaageetu haittaikka ezggana.  <span class="verse" id="V4">4&#160;</span>Tafitafiya asatu wozanai erananne akeekana. Deddotiya asatu inxxarssaikka suure geeshshidi haasayana.  <span class="verse" id="V5">5&#160;</span>Hagaappe sinttanau eeyyi bonchcho asa geetettenna. Iita asi bonchchettenna.  <span class="verse" id="V6">6&#160;</span>Aissi giikko, eeyyai eeyyatettaa haasayees; a wozanaikka nagaraa oottanau, GODAA bolli xalabaa haasayanau, namisettidaageeta kalissennan agganaunne saamettidaageeta ushshennan digganau, iitabaa maqettees.  <span class="verse" id="V7">7&#160;</span>Uuzettiyaagaa uuzee iita; metootanchchai suurebaa haasayinkka, wordduwan hiyyeesaa xaissanau i iita qofaa qoppees.  <span class="verse" id="V8">8&#160;</span>Lo77o uri lo77obaa halchchees; he lo77o halchchuwan minnidi de7ees. </div><div class='s'>Pirddaanne Betiyaappe Simmiyoogaa </div><div class='p'> <span class="verse" id="V9">9&#160;</span>Inttenoo qofi bainnan de7iya maccaasatoo, denddite; denddidi ta odiyoogaa siyite; inttenoo ammanettidi uttida macca naatoo, taani intteyyo yootiyoogaa ezggite.  <span class="verse" id="V10">10&#160;</span>Issi laittaappe qiibaa aadhdhishin, intte ammanettidi uttidaageeti kokkorana; woiniyaa a wodiyan xunqqiyoogee attana. Tookkidobaappe intte aifiyaa shiishshana wodekka yeenna.  <span class="verse" id="V11">11&#160;</span>Inttenoo ishaluwan de7iya maccaasatoo, kokkorite. Inttenoo ammanettidi uttida macca naatoo, gajigajite. Intte maayuwaa qaarite; qaaridi kayyo afalaa intte xeessan gixxite.  <span class="verse" id="V12">12&#160;</span>Lo77iya shooqainne aifiyaa herxxexxida woinee xayido gishshau, azzanidi, intte tiraa baqqite.  <span class="verse" id="V13">13&#160;</span>Agunttaa buurainne kinddiichchoi ta asaa gaden mokkiis. Asai ufaittidi de7ido keettatussinne ufaissan de7ida ha katamaassi yeekkite.  <span class="verse" id="V14">14&#160;</span>Miixai attana; daro asai de7iyo katamatikka onana; qatoinne wochchiyo gimbbeti merinau baisa gidana; eti wora hareti ufaittiyoosaanne dorssaa wudee hemettiyoosaa gidana. </div><div class='p'> <span class="verse" id="V15">15&#160;</span>Hegeenne, bolla xoqqaappe nu bolli ayyaanai gukkana gakkanaassa, mela bazzoi araddana gakkanaassanne aradda biittaikka wora gidiis geetettidi qofettana gakkanaassa.  <span class="verse" id="V16">16&#160;</span>Hegaappe guyyiyan, suure pirddai mela bazzon, xillotettaikka aradda biittan de7ana.  <span class="verse" id="V17">17&#160;</span>Xillotettaa oosoi sarotetta gidana; xillotettaa aifeekka merinau woppatettanne ammanettidi de7iyoobaa gidana.  <span class="verse" id="V18">18&#160;</span>Ta asai sarotettai de7iyo sohuwan, naagettiya keettaaninne woppu giida shemppo sohotun de7ana.  <span class="verse" id="V19">19&#160;</span>SHachchai woraa diippikkonne, qassi katamai muleera qolettikkonne,  <span class="verse" id="V20">20&#160;</span>he haattaa ubbaa lanqqen intte kattaa zeridi, intte mehiyaakka intte haretakka henttau birshshi yeddidi, intte keehi anjjettana. </div><ul class='tnav'>
<li><a href='index.htm'>Isiyaasa</a></li>
<li><a href='ISA31.htm'>&lt;</a></li>
<li><a href='ISA.htm'>32</a></li>
<li><a href='ISA33.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
