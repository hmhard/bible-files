<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Isiyaasa 42</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Isiyaasa</a></li>
<li><a href='ISA41.htm'>&lt;</a></li>
<li><a href='ISA.htm'>42</a></li>
<li><a href='ISA43.htm'>&gt;</a></li>
</ul>
<div class="main">
 
<div class='chapterlabel' id="V0"> 42</div><div class='s'>Xoossaa Ashkkaraa </div><div class='p'> <span class="verse" id="V1">1&#160;</span>Taani kaafada oikkido ta ashkkarai, ta shemppoi an ufaittiyoogee, taani dooridoogee hageeho. Taani ta Ayyaanaa a bolli wottaas; i kawotettatussi suure pirddaa ehaana.  <span class="verse" id="V2">2&#160;</span>I waassenna; woi ba qaalaa xoqqissenna; woi qassi ba qaalaa ogiyan sissenna.  <span class="verse" id="V3">3&#160;</span>Dinccettida shombboquwaa i menttenna; qassi lii7attidi eexxiya muqaaddaakka i toissenna. I ammanettidi, suure pirddaa ehaana.  <span class="verse" id="V4">4&#160;</span>I biittan suure pirddaa essennan de7iiddi aggenna; woikko guyye geenna. Abbaa doona biittatun de7iya asai ubbai a higgiyaa siyanau naagees. </div><div class='p'> <span class="verse" id="V5">5&#160;</span>Xoossai GODAI, salota medhdhidi miccidaagee, sa7aanne sa7aappe kiyiyaabaa ubbaa oottidaagee, sa7an de7iya asau shemppuwaa immiyaagee, an hemettiya ubbau de7uwaa immiyaagee hagaadan yaagees;  <span class="verse" id="V6">6-7&#160;</span>“Taani GODAA; taani nena xillotettan xeesaas; taani ne kushiyaa oiqqada, nena naagana. Neeni qooqiyaa aifiyaa dooyana mala, omoodettidaageeta omooduwaa keettaappe kessana mala, xuman de7iyaageetakka qasho keettaappe kessana mala, taani nena kawotettatussi poo7o oottada, qassi asaassikka maachcha oottada immana.  <span class="verse" id="V8">8&#160;</span>Taani GODAA; hegee ta sunttaa. Ta bonchchuwaa taani harau immikke; ta galataakka masettidi giigida misiletussi immikke.  <span class="verse" id="V9">9&#160;</span>Be7ite, kase taani yootidobati ubbai polettidosona. Ha77i qassi taani oorattabaa awaajjais; eti hananaappe kasetada taani intteyyo yootais” yaagees. </div><div class='s'>Galataa Yettaa </div><div class='q'> <span class="verse" id="V10">10&#160;</span>GODAASSI ooratta mazamuriyaa yexxite; </div><div class='q2'>biittaa gaxaappe doommidi, a galataa yootite. </div><div class='q'>Abbaa bollan biyaageetinne </div><div class='q2'>an kumida ubbaikka ane waassona. </div><div class='q'>Abbaa doona biittatinne etan de7iya ubbaikka yexxona. </div><div class='q'> <span class="verse" id="V11">11&#160;</span>Bazzoinne bazzon de7iya katamati, </div><div class='q'>qassi Qeedaare asai de7iyo moottatikka </div><div class='q2'>bantta qaalaa xoqqu oottona. </div><div class='q'>Selaa7a giyo kataman de7iyaageetikka </div><div class='q2'>deriyaa huuphiyaappe bantta ililssaa sissona. </div><div class='q'> <span class="verse" id="V12">12&#160;</span>Eti bonchchuwaa GODAU immona; </div><div class='q2'>a galataakka gaxa biittatun awaajjona. </div><div class='q'> <span class="verse" id="V13">13&#160;</span>GODAI mino asadan kiyana; </div><div class='q2'>olanchcha asadan, i ba hanqquwaa denttana. </div><div class='q'>I waassana; </div><div class='q2'>ba qaalaakka xoqqu oottidi alaahana. </div><div class='q'>I mino gidiyoogaa ba morkketa bessana. </div><div class='s'>Xoossai Ba Asaa Maaddanau Qaalaa Geliis </div><div class='q'> <span class="verse" id="V14">14&#160;</span>GODAI hagaadan yaagees; </div><div class='q'>“Adussa wodeesappe taani saruwan takkaas; </div><div class='q2'>co77u gaada danddayaas. </div><div class='q'>Ha77i maaretai oikkido maccaaseedan, </div><div class='q2'>taani waassana; </div><div class='q2'>tookka tookkada shemppananne peenuqana. </div><div class='q'> <span class="verse" id="V15">15&#160;</span>Taani deretanne kerata laalana; </div><div class='q2'>etan mokkidabaa ubbaa melissana. </div><div class='q'>Shaafata haruuro kessana; </div><div class='q2'>deelletakka melissana. </div><div class='q'> <span class="verse" id="V16">16&#160;</span>“Taani qooqeta </div><div class='q'>eti erenna ogiyaara ehaana; </div><div class='q2'>eti erenna loossuwaarakka kaalettana. </div><div class='q'>Eta sinttan de7iya xumaa poo7uwau laammana; </div><div class='q2'>kirttaakirtto sohuwaakka salallissana. </div><div class='q'>Hageeta taani etau oottana; </div><div class='q2'>taani eta mulekka aggikke. </div><div class='q'> <span class="verse" id="V17">17&#160;</span>SHin massidi giigissido misiletun ammanettiyaageeti, </div><div class='q2'>qassi seerissidi giigissido misileta, </div><div class='q'>‘Intte nu xoossata’ yaagiyaageeti </div><div class='q2'>guyye simmana. </div><div class='q'>Eti muleerakka yeellatana” </div><div class='m'>yaagees. </div><div class='s'>Israa7eela Asai Tamaarennan Ixxido Ixuwaa </div><div class='p'> <span class="verse" id="V18">18&#160;</span>GODAI hagaadan yaagees; “Inttenoo tulletoo, siyite; inttenoo qooqetoo, intte be7ana mala xeellite.  <span class="verse" id="V19">19&#160;</span>Ta ashkkaraappe hara qooqee oonee? Taani kiittiyo uraappe hara tullee oonee? GODAASSI dummatida uraadan, woikko GODAA ashkkaraadan qooqee oonee?  <span class="verse" id="V20">20&#160;</span>Darobaa xeellaasa; shin akeekakka. Ne haittatikka dooya; shin siyakka” yaagees. </div><div class='p'> <span class="verse" id="V21">21&#160;</span>GODAI ba xillotettaa gishshau, ba higgiyaa gitayanaunne bonchchanau dosiis.  <span class="verse" id="V22">22&#160;</span>SHin hagee asai bonqqettiisinne wotti ekettiis. Eti ubbaikka diizzan ohettidi, qasho keettan qosettidosona. Eti bonqqettidosona; shin eta ashshiyaabi baawa. Qassi omoodettidosona; shin ooninne, “Zaarite” yaagiyaabi baawa. </div><div class='p'> <span class="verse" id="V23">23&#160;</span>Intte giddoppe hagaa siyanai oonee? Qassi sinttappe yaana wodiyaabaa ezgganai oonee?  <span class="verse" id="V24">24&#160;</span>Yaaqooba omooddiyaagau, Israa7eela bonqqiyaagau aattidi immidai oonee? A bollan nuuni nagaraa oottido, a ogiyan eti beennan ixxidonne a higgiyaukka eti azazettennan ixxido GODAA gidenneeyye?  <span class="verse" id="V25">25&#160;</span>Hegaa gishshau, i eta bolli ba hanqquwaa suuluwaanne yashshiya olaa gussiis; i eta yuushuwan tamaa eettiis, shin eti eribookkona; i eta xuuggiis; shin eti akeekibookkona. </div><ul class='tnav'>
<li><a href='index.htm'>Isiyaasa</a></li>
<li><a href='ISA41.htm'>&lt;</a></li>
<li><a href='ISA.htm'>42</a></li>
<li><a href='ISA43.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
