<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 37</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB36.htm'>&lt;</a></li>
<li><a href='JOB.htm'>37</a></li>
<li><a href='JOB38.htm'>&gt;</a></li>
</ul>
<div class="main">
 
<div class='chapterlabel' id="V0"> 37</div><div class='s'>Qassikka Eelihu Haasayees </div><div class='p'> <span class="verse" id="V1">1&#160;</span>“Uushoi ta wozanaa diddiqissees; ba de7iyo sohuwankka pirees.  <span class="verse" id="V2">2&#160;</span>Ubbaikka Xoossaa cenggurssaa, dadaadan guummiya a qaalaa siyite.  <span class="verse" id="V3">3&#160;</span>I salo ubbaappe kiittiyo wolqqanttai biittaa gaxaappe gaxaa gakkanaashin beettees.  <span class="verse" id="V4">4&#160;</span>Hegaappe guyyiyan, a gunttaa cenggurssai siyettees; ba wolqqaama cenggurssan guummees; a cenggurssai siyettiyo wode, ba wolqqanttaa teqqenna.  <span class="verse" id="V5">5&#160;</span>Xoossaa cenggurssai maalaalissiya gunttaa guummees; nuuni akeekanau danddayenna gitabaa i oottees.  <span class="verse" id="V6">6&#160;</span>SHachchaa i, ‘Sa7an wodhdha!’ yaagees; wolqqaama iraakka, ‘Bukka’ yaagidi azazees. </div><div class='p'> <span class="verse" id="V7">7&#160;</span>“Asai ubbai a oosuwaa erana mala, he wode ba oosuwaa oosuwaa agganaadan oottees.  <span class="verse" id="V8">8&#160;</span>He wode do7atikka bantta geessuwaa geessuwaa geloosona; gelidi yan uttoosona.  <span class="verse" id="V9">9&#160;</span>Tohossa baggappe gotee yees; huuphessa baggappekka meegoi yees.  <span class="verse" id="V10">10&#160;</span>Xoossai siiriyaara shemppiyo shemppuwaappe shachchai merettees; hegan aaho haattatikka shuchchaadan minnoosona.  <span class="verse" id="V11">11&#160;</span>SHaarai haattaa tookkanaadan i oottees; ba wolqqanttaakka shaaraa giddon laalees.  <span class="verse" id="V12">12&#160;</span>A kaaletuwan shaarati yuuyi yuuyi aadhdhoosona; i azaziyoobaa ubbaa eti sa7aa bolli oottoosona.  <span class="verse" id="V13">13&#160;</span>Xoossai iraa bukissiyoogee biittaa irxxissanaassa, woikko asaa qaxxayanaassa, woikko ba siiquwaa eta bessanaassa. </div><div class='p'> <span class="verse" id="V14">14&#160;</span>“Iyyoobaa, hagaa siya; Xoossai oottiyo maalaalissiya oosuwaa takki gaada akeeka.  <span class="verse" id="V15">15&#160;</span>Xoossai shaarata waati azaziyaakkonne ba wolqqanttaakka waati wolqqanttiyaakko erai?  <span class="verse" id="V16">16&#160;</span>SHaarati saluwan waani toohettiyaakkonne qassi a erai polo gidido Xoossai oottiyo maalaalissiya oosuwaa neeni erai?  <span class="verse" id="V17">17&#160;</span>CHii, tohossa carkkoi yiidi, biittaa mishissiyo wode, neeni hombbiyan metootanaappe attin, mulekka hegaa erakka.  <span class="verse" id="V18">18&#160;</span>Xoossai saluwaa heregaadan piddi oottidi micciyo wode, neeni a maaddanau danddayai?  <span class="verse" id="V19">19&#160;</span>Nuuni eraa paca gidiyo gishshau, nuuni Xoossaassi woigi haasayanaakko, neeni nuna tamaarissa.  <span class="verse" id="V20">20&#160;</span>Xoossaara haasayana gaada taani oichchikke. Hagaadan oottada, i tana xaissana mala, taani aissi a dentterettiyaanaa?  <span class="verse" id="V21">21&#160;</span>Carkkoi salota pittidi geeshshidoogaappe guyyiyan, salotun phooliya awaa poo7uwaa asi xeellanau danddayenna.  <span class="verse" id="V22">22&#160;</span>Huuphessa baggaara worqqaa milatiya poo7oi beettees; Xoossaikka yashshiya anggan qonccees. </div><div class='p'> <span class="verse" id="V23">23&#160;</span>“Nuuni Ubbaa Danddayiya Xoossaa mati shiiqanau danddayokko; a wolqqai gita. I ba tumu pirddaaninne ba gita xillotettan huqqunnenna.  <span class="verse" id="V24">24&#160;</span>Hegaa gishshau, asai ayyo yayyees; banttana aadhdhida eranchcha giyaageeta ubbata i wudenna” yaagiis. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB36.htm'>&lt;</a></li>
<li><a href='JOB.htm'>37</a></li>
<li><a href='JOB38.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
