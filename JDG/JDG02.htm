<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Daannatu Maxaafaa 2</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Daannatu Maxaafaa</a></li>
<li><a href='JDG01.htm'>&lt;</a></li>
<li><a href='JDG.htm'>2</a></li>
<li><a href='JDG03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>GODAA Kiitanchchai Bokiima Biis </div><div class='p'> <span class="verse" id="V1">1&#160;</span>GODAA kiitanchchai Gelggalappe Bokiima biidi, Israa7eela asaa hagaadan yaagiis; “Taani inttena Gibxxeppe kessaas; kessada beni intte maizza aawatussi immana gaada caaqqido biittaa inttena gelissaas. Gelissada inttena hagaadan yaagaas; ‘Taani inttenaara maacettido maachchaa mulekka kanttikke.  <span class="verse" id="V2">2&#160;</span>Intte ha biittan de7iya asatuura maachchaa maacettoppite; eti yarshshiyoosaa kolite’ yaagaas; shin intte taayyo azazettibeekketa. Aissi hegaadan hanidetii?  <span class="verse" id="V3">3&#160;</span>Hegaa gishshau, taani inttena, ‘Eta taani intte sinttaappe yedettikke; eti intteyyo morkke gidana; eta xoossatikka intteyyo pire gidana’ yaagais” yaagiis.  <span class="verse" id="V4">4&#160;</span>GODAA kiitanchchai hegaa Israa7eela asau ubbau haasayido wode, asai ba qaalaa xoqqu oottidi yeekkiis.  <span class="verse" id="V5">5&#160;</span>Yaatidi he sohuwaa Bokiima<a href="#FN1" class="notemark">2<span class="popup"> Bokiima: Ha sunttaa birshshettai “Yeekkiyaageeta” giyoogaa.</span></a> yaagidi sunttiis; sunttidi hegan GODAASSI yarshshuwaa yarshshiis. </div><div class='s'>Yaasu Haiquwaa </div><div class='p'> <span class="verse" id="V6">6&#160;</span>Yaasu Israa7eela asaa yeddidoogaappe guyyiyan, asai issoi issoi bana shaakkin gakkiya biittaa ekkanau biis.  <span class="verse" id="V7">7&#160;</span>Yaasu paxa de7ido laitta ubban asai GODAASSI oottiis; i haiqqidoogaappe guyyiyankka, GODAI Israa7eela asaassi oottido gita ooso ubbaa be7ida cimatu wode ubban GODAASSI oottiyoogaa aggibeenna. </div><div class='p'> <span class="verse" id="V8">8&#160;</span>GODAA ashkkarai, Nawe na7ai Yaasu, laittai xeetanne tammaa gidin haiqqiis;  <span class="verse" id="V9">9&#160;</span>haiqqin Ga7aasha Deriyaappe huuphessa baggan, Efireema gezziyan, Timinaati-Seraaha giyoosan de7iya a laata gadiyan moogidosona.  <span class="verse" id="V10">10&#160;</span>He yeleta ubbai haiqqidi ba maizzan gaittidoogaappe guyyiyan, GODAA woikko Israa7eela asaassi i oottidobaa ubbaa erenna hara yeletai denddiis. </div><div class='s'>Israa7eela Asai GODAAYYO Goinniyoogaa Aggi Bayiis </div><div class='p'> <span class="verse" id="V11">11&#160;</span>Hegaappe guyyiyan, Israa7eela asai GODAA sinttan iitabaa oottiis; Ba7aala geetettiya eeqatuyyo goinniis.  <span class="verse" id="V12">12&#160;</span>Gibxxe biittaappe eta kessida GODAA, bantta maizza aawatu Xoossaa aggi bayidosona; bantta yuushuwan de7iya asatu eeqatukko simmidi, etassi goinnidosona; hegan GODAA hanqqetissidosona.  <span class="verse" id="V13">13&#160;</span>Qassi GODAA aggi bayidi, Ba7aalayyoonne Asttaarootiyyo goinnidosona.  <span class="verse" id="V14">14&#160;</span>Yaatin, GODAA hanqqoi Israa7eela asaa bolli eexxi kiyiis; bonqqiyaageeti bonqqanaadan eta bessi bayiis; eta yuushuwan de7iya morkketuyyo eta aattidi immiis. Yaatin, eti bantta morkketuura eqettanau danddayibookkona.  <span class="verse" id="V15">15&#160;</span>Eti olettanau kiyido wode ubban, GODAI kase etassi caaqqidoogaadan eti xoonettana mala, i eta bolli denddiis. Yaatin, eti keehippe waayettidosona. </div><div class='p'> <span class="verse" id="V16">16&#160;</span>Yaatin, GODAI pirddiya daannata etau denttiis; denttin eti Israa7eela asaa bonqqidaageetu kushiyaappe ashshidosona.  <span class="verse" id="V17">17&#160;</span>SHin Israa7eela asai pirddiya daannatussi azazettibeenna; eti GODAASSI ammanettennan ixxidosona; ixxidi hara xoossatukko simmidi, etassi goinnidosona. Eta aawati hemettido ogiyaappe sohuwaara guyye simmidosona; eta maizza aawati GODAAYYO azazettidoogaadan, eti azazettibookkona.  <span class="verse" id="V18">18&#160;</span>GODAI etau pirddiya daannata denttido wode audenne i he pirddiya daannatuura issippe gidiis; gididi he daannai paxa de7ido laitta ubban eta morkketu kushiyaappe eta ashshiis. Aissi giikko, huqqunnainne tuggai darin, eti waassiyoogaa siyidi, GODAI etau qarettiis.  <span class="verse" id="V19">19&#160;</span>SHin pirddiya daannai haiqqidoogaappe guyyiyan, asai guyye simmidi, kase eta aawati oottido iitaappe aadhdhida iitaa oottidosona; eti hara xoossatukko simmidi, etassi goinnidosona; bantta iita oosuwaanne geella ogiyaa aggennan ixxidosona.  <span class="verse" id="V20">20&#160;</span>Ixxin GODAA hanqqoi Israa7eela asaa bolli eexxi kiyiis; yaatin, GODAI hagaadan yaagiis; “Ha asai taani eta maizza aawatussi gelido maachchaa kanttido gishshaunne taayyo azazettennan ixxido gishshau,  <span class="verse" id="V21">21&#160;</span>hachchippe doommin, Yaasu haiqqido wode biittaa bollan attida dere asatuppe issuwaanne taani eta sinttaappe yedettada kessikke.  <span class="verse" id="V22">22&#160;</span>Ha Israa7eela asai kase bantta maizza aawatudan ta ogiyaa kaalliyaakko, woikko kaallennaakko paaccanau, taani he attida dere asatun go7ettana” yaagiis.  <span class="verse" id="V23">23&#160;</span>Hegaa gishshau, GODAI he dere asati kiyennan gam77anaadan oottiis. I eta eesuwan yedettidi kessibeenna; Yaasussikka eta aattidi immibeenna. </div><ul class='tnav'>
<li><a href='index.htm'>Daannatu Maxaafaa</a></li>
<li><a href='JDG01.htm'>&lt;</a></li>
<li><a href='JDG.htm'>2</a></li>
<li><a href='JDG03.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">2</span><a class="notebackref" href="#V5">2:5</a>
 <span class="fk">Bokiima: </span><span class="ft">Ha sunttaa birshshettai “Yeekkiyaageeta” giyoogaa.</span></p>

<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
