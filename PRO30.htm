<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Leemiso Maxaafaa 30</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Leemiso Maxaafaa</a></li>
<li><a href='PRO29.htm'>&lt;</a></li>
<li><a href='PRO.htm'>30</a></li>
<li><a href='PRO31.htm'>&gt;</a></li>
</ul>
<div class="main">
 
<div class='chapterlabel' id="V0"> 30</div><div class='s'>Aguri Haasayido Haasayaa </div><div class='p'> <span class="verse" id="V1">1&#160;</span>Hagaappe kaallidi xaafettidaagee Yaaqe na7ai Aguri haasayido hayyo haasayaa. He bitanee Iti7eelassinne Ukaalassi hagaa haasayiis.  <span class="verse" id="V2">2&#160;</span>Tumu taani ai asappekka eeyyaa darais; asassi de7iya akeeki taassi de7enna.  <span class="verse" id="V3">3&#160;</span>Taani aadhdhida eraa tamaarabeikke; Geeshsha Xoossaabaakka aibanne erikke.  <span class="verse" id="V4">4&#160;</span>Saluwaa pude kiyidi, duge wodhdhidai oonee? Carkko ba kushen oiqqidai, haatta ba afalan yiicidai, sa7aa gaxaa a sohuwan sohuwan wottidai oonee? Ane erikko a sunttaa taayyo oda. A na7aa oona giyo? </div><div class='p'> <span class="verse" id="V5">5&#160;</span>Xoossai odiyo qaalai ubbai tuma; baakko baqatidi biya ubbaassi i gonddalle.  <span class="verse" id="V6">6&#160;</span>A qaalaa bolli aibanne gujjoppa; gujjikko i nena seerana; neeni worddanchcha gidiyoogaakka i qonccissana. </div><div class='p'> <span class="verse" id="V7">7&#160;</span>Abeet GODAU, taani nena naa77ubata oichchais; taani haiqqana gakkanaashin, eta tana diggoppa.  <span class="verse" id="V8">8&#160;</span>Koiruwan, taani asa cimmennaadaaninne worddo haasayennaadan tana naaga; naa77anttuwan, taayyo koshshiya keesa qumaa immappe attin, tana dure woikko manqqo kessoppa.  <span class="verse" id="V9">9&#160;</span>Hinna xayikko, dure gidada, “GODAI oonee?” gaada nena kaddana; woikko manqqo gidada, wuuqqana; yaatada ta Xoossaa sunttaa cayissana. </div><div class='p'> <span class="verse" id="V10">10&#160;</span>Nena qanggenna malanne i qanggin neeyyo gometenna mala, ashkkaraa a godaa sinttan boroppa. </div><div class='p'> <span class="verse" id="V11">11&#160;</span>Bantta aawata qanggiyaanne bantta aayeta anjjenna asati de7oosona.  <span class="verse" id="V12">12&#160;</span>Daro tunaa tuni uttidi, banttana geeshshadan qoodiya asati de7oosona.  <span class="verse" id="V13">13&#160;</span>Otoruwaa meexxiya asatinne asa karidi xeelliya asati de7oosona.  <span class="verse" id="V14">14&#160;</span>Eta achchai biso mala gidin, eta manggaagai billama mala gidin, hiyyeesatanne metootanchchata naaqqidi, etabaa bonqqiya asati de7oosona. </div><div class='p'> <span class="verse" id="V15">15&#160;</span>Ullatteessi naa77u macca naati de7oosona. Eti, “Hamma! Hamma!” yaagidi waassoosona. Mulekka kalli erenna heezzubati de7oosona; oiddanttoi qassi mule, “Gidana” gi erenna.  <span class="verse" id="V16">16&#160;</span>Hegeetikka: </div><div class='q2'>duufuwaa, </div><div class='q2'>maine maccaasaa, </div><div class='q2'>haatti kalissi erenna mela biittaanne, </div><div class='q2'>“Tau gidana!” gi erenna tamaa. </div><div class='p'> <span class="verse" id="V17">17&#160;</span>Ba aawaa baceessiya na7aa aifiyaa, ba aayyiyaa cimin kariya na7aa aifiyaa, zanggaaran de7iya quuroti woocana; a ashuwaa ankkoti maana. </div><div class='p'> <span class="verse" id="V18">18&#160;</span>Tana heezzubati maalalissoosona; oiddanttoi ubba taayyo gelenna.  <span class="verse" id="V19">19&#160;</span>Hegeetikka: </div><div class='q2'>arggantti saloora paalliyo paaluwaa, </div><div class='q2'>shooshshi shuchchaa bollaara sololiyo sololettaa, </div><div class='q2'>markkabee abbaa bollan solddiyo soldduwaanne </div><div class='q2'>wodallinne geela7oi siiquwaa doommiyo doomettaa. </div><div class='p'> <span class="verse" id="V20">20&#160;</span>SHaaramuxa maccaasiyaa haniyo hanoikka hegaa mala. A muussaa mausu; shin miidoogaappe guyyiyan, ba doona quccarggada, “Taani ainne moorabeikke” yaagausu. </div><div class='p'> <span class="verse" id="V21">21&#160;</span>Heezzu yohotun biittai qaaxxees; oiddanttuwaa ubba tookkanaukka danddayibeenna.  <span class="verse" id="V22">22&#160;</span>Hegeetikka: </div><div class='q2'>aillee kawotido wode, </div><div class='q2'>eeyyai kattaa kallido wode, </div><div class='q'> <span class="verse" id="V23">23&#160;</span>asi ixxido maccaasiyaa azina gelido wodenne </div><div class='q2'>macca ashkkariyaa ba godiyo laattido wode merettiya hanotaa. </div><div class='p'> <span class="verse" id="V24">24&#160;</span>Sa7aa bolli oiddu guutta meretati de7oosona; shin eti keehi aadhdhida eranchcha.  <span class="verse" id="V25">25&#160;</span>Hegeetikka: </div><div class='q'>Cunccalleta - cunccalleti wolqqi bainna mereta; </div><div class='q2'>shin banttau miyoobaa bone shiishshidi, minjjoosona. </div><div class='q'> <span class="verse" id="V26">26&#160;</span>Guppalleta - guppalleti guutta wolqqai de7iyoogeeta; </div><div class='q2'>shin bantta keettaa shuchchaa kooppuwan keexxoosona. </div><div class='q'> <span class="verse" id="V27">27&#160;</span>Booleta - booletussi kawoi baawa; </div><div class='q2'>shin eti ubbaikka maaran mankkan zattoosona. </div><div class='q'> <span class="verse" id="V28">28&#160;</span>Zareta - zareti kushiyan oiqqinkka oiqettoosona; </div><div class='q2'>shin eti harai attin, kawo keettankka de7oosona. </div><div class='p'> <span class="verse" id="V29">29&#160;</span>Bantta maataa bessiiddi hemettiya heezzu meretati de7oosona; oiddanttoikka lo77o hemetaa hemettees.  <span class="verse" id="V30">30&#160;</span>Hegeetikka: </div><div class='q2'>do7a ubbaappe minniyanne yayyidi baqati erenna gaammuwaa; </div><div class='q'> <span class="verse" id="V31">31&#160;</span>inddetu giddon ayyiiddi hemettiya adde kuttuwaa, </div><div class='q2'>deeshsha orggiyaanne </div><div class='q2'>ba olanchchatu giddon eqqiya kawuwaa. </div><div class='p'> <span class="verse" id="V32">32&#160;</span>Neeni eeyyada otorettidabaa gidikkonne, iitabaa oottanau halchchidabaa gidikko, ane takki gaada qoppa. </div><div class='p'> <span class="verse" id="V33">33&#160;</span>Maattaa bukkiyoogee oissaa kessiyoogaadan, siiriyaa yimppiyoogeekka suuttaa ehiyoogaadan, hegaadan hanqquwaa denttettiyoogee ooshshaa ehees. </div><ul class='tnav'>
<li><a href='index.htm'>Leemiso Maxaafaa</a></li>
<li><a href='PRO29.htm'>&lt;</a></li>
<li><a href='PRO.htm'>30</a></li>
<li><a href='PRO31.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
