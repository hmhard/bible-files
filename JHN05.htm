<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Yohaannisa 5</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Yohaannisa</a></li>
<li><a href='JHN04.htm'>&lt;</a></li>
<li><a href='JHN.htm'>5</a></li>
<li><a href='JHN06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Yesuusi Issi Gundda Bitaniyaa Pattiis </div><div class='p'> <span class="verse" id="V1">1&#160;</span>Hegaappe guyyiyan, Yesuusi Aihudati bonchchiyo baalaayyo Yerusalaame biis.  <span class="verse" id="V2">2&#160;</span>Yerusalaamen dorssaa penggiyaa matan Ibraisxxe qaalan Beetasaida giyo dagatti uttida haattai de7ees; he dagatti uttida haattaa yuuyi aadhdhida ichchashu baranddai de7ees.  <span class="verse" id="V3">3&#160;</span>Hegan haattai qaaxxiyoogaa naagiya daro hargganchcha asati, qooqeti, wobbetinne silati zin77i uttidosona.  <span class="verse" id="V4">4&#160;</span>Aissi giikko, issi issitoo Godaa kiitanchchai dagattida haattaakko biidi, haattaa qaattees; haattai qaaxxidoogaappe guyyiyan, koiro gelida urai bana oiqqida ai harggiyaappekka paxees.  <span class="verse" id="V5">5&#160;</span>He sohuwan hasttamanne hosppun laitta sahettida issi bitanee de7ees.  <span class="verse" id="V6">6&#160;</span>He bitanee hegan zin77idaagaa Yesuusi be7idi, qassi daro wodiyaa sahettidoogaa eridi bitaniyaa, “Paxanau koyai?” yaagiis. </div><div class='p'> <span class="verse" id="V7">7&#160;</span>Sahettiya bitanee zaaridi, “Godau, haattai qaaxxiyo wode, tana dagattida haattan yeggiya asi baawa; shin taani gelana haniyo wode, hara urai taappe kasetidi geliichchees” yaagiis. </div><div class='p'> <span class="verse" id="V8">8&#160;</span>Yaagin Yesuusi a, “Dendda eqqa; ne arssaa tookkada ba” yaagiis.  <span class="verse" id="V9">9&#160;</span>Bitanee sohuwaarakka paxi aggiis; ba arssaa tookkidi biis. </div><div class='p'>Hegee hanidoogee Sambbata gallassaana.  <span class="verse" id="V10">10&#160;</span>Hegaa gishshau, Aihudati paxida bitaniyaa, “Hachchi sa7ai Sambbata; neeni ne arssaa tookkiyoogee higge gidenna” yaagidosona. </div><div class='p'> <span class="verse" id="V11">11&#160;</span>SHin bitanee, “Tana pattidaagee, ‘Ne arssaa tookkada ba’ yaagiis” yaagidi etau zaariis. </div><div class='p'> <span class="verse" id="V12">12&#160;</span>Eti a, “Nena, ‘Ne arssaa tookkada ba’ giidaagee i oonee?” yaagidi oichchidosona. </div><div class='p'> <span class="verse" id="V13">13&#160;</span>SHin Yesuusi he sohuwan daro asai de7iyaagaa giddo gelidi geemettido gishshau, bitanee bana pattida asi oonakkonne erenna.  <span class="verse" id="V14">14&#160;</span>Yesuusi guyyeppe he bitaniyaa Beeta Maqidasiyan demmidi, “Be7a, neeni paxadasa; hagaappe iitabai nena gakkenna mala, naa77antto nagara oottoppa” yaagiis.  <span class="verse" id="V15">15&#160;</span>Hegaappe guyyiyan, bitanee biidi, bana pattidaagee Yesuusa gididoogaa Aihudatuyyo odiis. </div><div class='p'> <span class="verse" id="V16">16&#160;</span>Yesuusi hagaa Sambbatan oottido gishshau, Aihudati Yesuusa waisuwaa doommidosona.  <span class="verse" id="V17">17&#160;</span>Yesuusi zaaridi etayyo, “Ta Aawai ubba wode oottees; taanikka oottanau bessees” yaagiis. </div><div class='p'> <span class="verse" id="V18">18&#160;</span>Hegaa gishshau, Yesuusi Sambbata gallassaa bonchchenna gishsha xalaalaassa gidennan, bana Xoossaara giigissidi, “Xoossai ta Aawaa” giido gishshau, Aihudati a woranau kaseegaappe minttidi koyoosona. </div><div class='s'>Xoossaa Na7aa Maataa </div><div class='p'> <span class="verse" id="V19">19&#160;</span>Yesuusi zaaridi etau, “Taani intteyyo tumaa odais; Na7ai barkka ainne oottenna. I ba Aawai oottishin be7iyoogaa xalaalaa oottees; Aawai oottiyoogaa Na7aikka oottees.  <span class="verse" id="V20">20&#160;</span>Aissi giikko, Aawai ba Na7aa siiqees; qassi i oottiyo ooso ubbabaa ba Na7aa bessees. Intte garamettana mala, i hagaappe aadhdhiya oosuwaakka ba Na7aa bessana.  <span class="verse" id="V21">21&#160;</span>Aissi giikko, Aawai haiqqidaageeta haiquwaappe denttidi, paxa wottiyoogaadan, Na7aikka qassi ba siiqiyoogeeta paxa wottees.  <span class="verse" id="V22">22-23&#160;</span>Asai ubbai Aawaa bonchchiyoogaadan, Na7aakka bonchchana mala, Aawai pirdda ubbaa Na7au immidoogaappe attin, i oonanne pirddenna; Na7aa bonchchenna uri, Na7aa kiittida Aawaakka bonchchenna. </div><div class='p'> <span class="verse" id="V24">24&#160;</span>“Taani intteyyo tumaa odais; ta qaalaa siyiyaagaunne tana kiittidaagan ammaniyaagau merinaa de7oi de7ees. Haiquwaappe de7uwau i pinnidoogaappe attin, pirddettenna.  <span class="verse" id="V25">25&#160;</span>Taani intteyyo tumaa odais; haiqqida asai Xoossaa Na7aa cenggurssaa siyiyo wodee yaana; ha77ikka yees. He cenggurssaa siyiyaageeti paxa de7ana.  <span class="verse" id="V26">26&#160;</span>Aissi giikko, Aawai banan de7oi de7iyoogaadan, ba Na7aanikka de7oi de7ana mala oottiis.  <span class="verse" id="V27">27&#160;</span>Aawai Na7aayyo pirddiyo maataa immiis; aissi giikko, Na7ai Asa Na7aa. </div><div class='p'> <span class="verse" id="V28">28&#160;</span>“Hagan garamettoppite; aissi giikko, duufuwan de7iyaageeti a cenggurssaa siyiyo wodee yees.  <span class="verse" id="V29">29&#160;</span>Siyidi eti duufuwaappe gaxi kiyana; lo77obaa oottidaageeti de7anau denddana; qassi iitabaa oottidaageeti pirddettanau denddana. </div><div class='s'>Yesuusassi Markkattida Asata </div><div class='p'> <span class="verse" id="V30">30&#160;</span>“Taani tarkka ainne oottanau danddayikke; Xoossai tau odidoogaadan pirddais. Ta pirddai tuma; aissi giikko, taani tana kiittidaagee dosiyoobaa oottiyoogaappe attin, taani dosiyoogaa oottikke. </div><div class='p'> <span class="verse" id="V31">31&#160;</span>“Taani tabaa markkattikko, ta markkatettai tuma gidenna.  <span class="verse" id="V32">32&#160;</span>Tabaa markkattiya harai de7ees; qassi i tabaa markkattiyoogee tuma gidiyoogaa taani erais. </div><div class='p'> <span class="verse" id="V33">33&#160;</span>“Intte Yohaannisakko asa kiittin, i tumau markkattiis.  <span class="verse" id="V34">34&#160;</span>Taani hegaa inttena attona gaada giyoogaappe attin, asa markkatetti tana koshshiina gidenna.  <span class="verse" id="V35">35&#160;</span>Yohaannisi muqaaddadan, eexxiisinne poo7issiis; qassi intte amarida wodiyaa a poo7uwan ufaittanau koyideta. </div><div class='p'> <span class="verse" id="V36">36&#160;</span>“SHin tau Yohaannisaagaappe aadhdhiya markkatettai de7ees; aissi giikko, taani wurssanau Aawai taayyo immido oosoi, ha taani oottiyoogee, Aawai tana kiittidoogaa tabaa markkattees. </div><div class='p'> <span class="verse" id="V37">37&#160;</span>“Qassi tana kiittida Aawaikka ba huuphen tabaa markkattees. Intte a cenggurssaa mulekka siyibeekketa; a meraakka be7ibeekketa.  <span class="verse" id="V38">38&#160;</span>I kiittidoogaa intte ammanenna gishshau, a qaalai intte wozanan baawa. </div><div class='p'> <span class="verse" id="V39">39&#160;</span>“Xoossaa maxaafatuppe merinaa de7uwaa demmiyoobaa intteyyo milatin, eta xanna7eeta; etikka tabaa markkattoosona.  <span class="verse" id="V40">40&#160;</span>SHin de7uwaa demmanau taakko yiyoogaa intte koyekketa. </div><div class='p'> <span class="verse" id="V41">41&#160;</span>“Asi tana bonchchanaagaa koyikke.  <span class="verse" id="V42">42&#160;</span>SHin taani intte wozanan Xoossaa siiqoi bainnaagaa erais.  <span class="verse" id="V43">43&#160;</span>Taani ta Aawaa sunttan yaas; shin tana mokkibeekketa. Hara asi ba sunttan yiyo wode, a mokkeeta.  <span class="verse" id="V44">44&#160;</span>Intte issoi issuwaa bonchcheeta; shin issi Xoossaappe yiya bonchchuwaa koyekketa. Yaatin, waanidi ammananau danddayeetii? </div><div class='p'> <span class="verse" id="V45">45&#160;</span>“Taani Aawan inttena mootiyoobaa intteyyo milatoppo; inttena intte demmana giidi ufaissan naagiyo Muusee mootana.  <span class="verse" id="V46">46&#160;</span>Intte Muusa ammanidabaa gidiyaakko, tanakka ammanana; aissi giikko, tabaa xaafidai a.  <span class="verse" id="V47">47&#160;</span>SHin intte i xaafidoogaa ammanennan ixxikko, taani giyoogaa waanidi ammanuuteetii?” yaagiis. </div><ul class='tnav'>
<li><a href='index.htm'>Yohaannisa</a></li>
<li><a href='JHN04.htm'>&lt;</a></li>
<li><a href='JHN.htm'>5</a></li>
<li><a href='JHN06.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
