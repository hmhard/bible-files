<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Naa77antto Qoronttoosa 10</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Naa77antto Qoronttoosa</a></li>
<li><a href='2CO09.htm'>&lt;</a></li>
<li><a href='2CO.htm'>10</a></li>
<li><a href='2CO11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='s'>PHauloosi Mootiyaageetussi Zaarido Zaaruwaa </div><div class='p'> <span class="verse" id="V1">1&#160;</span>Taani PHauloosi, intte, “I nunaara de7iyo wode kauyyees” giyoogee, qassi, “Nuuppe haakkidi de7iyo wode nu bolli xalees” giyoogee, Kiristtoosa doshotettaa baggaaranne a ashkketettaa baggaara inttena woossais.  <span class="verse" id="V2">2&#160;</span>Nuna ha sa7aa meeziyaadan de7oosona giidi qoppiya issi issi asatu bolli taani xalanaagaa erais; shin taani inttekko biyo wode intte tana xalissenna mala, inttena woossais.  <span class="verse" id="V3">3&#160;</span>Aissi giikko, nuuni ha sa7an de7ikkokka, ha sa7aa asadan olettokko.  <span class="verse" id="V4">4&#160;</span>Aissi giikko, nuuni olettiyo toorai ha sa7aagaa gidenna. SHin qatuwaa laalanau wolqqaara de7iya Xoossaa tooraa.  <span class="verse" id="V5">5&#160;</span>Nuuni asa qofa xaissoos; qassi Xoossaa eratettaa bolli denddidi xubbiya otoro qofa ubbaa laaloos. He qofa ubbai Kiristtoosayyo azazettana mala omooddoos.  <span class="verse" id="V6">6&#160;</span>Intte azazettiyoogaa polidoogaappe guyyiyan, azazettennan ixxiyoobaa ubbaa nuuni qaxxayanau giigettana. </div><div class='p'> <span class="verse" id="V7">7&#160;</span>Intte sinttan de7iyaabaa xeellite; ooninne bana Kiristtoosabaa giidi qoppikko, hegaa gujji qoppo; Kiristtoosabaa i gididoogaadan, nuunikka qassi abaa.  <span class="verse" id="V8">8&#160;</span>Aissi giikko, Godai nuuyyo immido nu alaafetettan taani keehi otorettiyaabaa gidikkokka, hegan yeellatikke; he nuuyyo immido alaafetettai inttena keexxanaassappe attin, qolanaassa gidenna.  <span class="verse" id="V9">9&#160;</span>Taani ta dabddaabbiyan inttena yashissiya asa gidada beettanau koyikke.  <span class="verse" id="V10">10&#160;</span>Aissi giikko, issi issi asai, “PHauloosa dabddaabbee deexonne wolqqaama; shin xeelliyo wode i daafuranchcha; a haasayaikka pattenna” yaagees.  <span class="verse" id="V11">11&#160;</span>Hegaa mala asi nuuni haahuwan de7iiddi xaafiyo dabddaabbiyaaninne yaani inttenaara de7iiddi oottiyo oosuwan dummatetti bainnaagaa akeekana koshshees. </div><div class='p'> <span class="verse" id="V12">12&#160;</span>Nuuni banttana nashshiya issi issi asatuura nuna paidanau woi likkissanau xalokko; shin eti banttana issoi issuwaara likkissiiddinne qassi banttana issoi issuwaara yiggi xeelliiddi, muleera eeyyidosona. </div><div class='p'> <span class="verse" id="V13">13&#160;</span>SHin nuuni Xoossai nuuyyo essido zawaa giddon ceeqettiyoogaappe attin, he zawaappe pinnidi ceeqettokko; he zawai inttekkokka gakkees.  <span class="verse" id="V14">14&#160;</span>Nuuni inttekko gakkibeennabaa milatidi, zawaa pinnokko; aissi giikko, nuuni Kiristtoosa wonggeliyaa mishiraachchuwaa yootiiddi, inttekko kase gakkida.  <span class="verse" id="V15">15&#160;</span>Nuuni Xoossai essido zawaa pinnidi, hara asi oottido ooson ceeqettokko; shin intte ammanoi dicci dicci biyo wode, nuuni intte giddon oottiyo oosuwaa zawai kaseegaappe keehi aakki aakki baana giidi qoppoos.  <span class="verse" id="V16">16&#160;</span>Nuuni wonggeliyaa mishiraachchuwaa intte de7iyoosaappe hini baggan yootana; qassi hara zawan oosettiichchida oosonkka ceeqettokko.  <span class="verse" id="V17">17&#160;</span>SHin Xoossaa maxaafai, </div><div class='q'>“Ceeqqiya urai ooninne </div><div class='q2'>Godan ceeqqo” </div><div class='m'>yaagees.  <span class="verse" id="V18">18&#160;</span>Aissi giikko, Godai nashshiyo uraappe attin, bana nashshiya urai nashettenna. </div><ul class='tnav'>
<li><a href='index.htm'>Naa77antto Qoronttoosa</a></li>
<li><a href='2CO09.htm'>&lt;</a></li>
<li><a href='2CO.htm'>10</a></li>
<li><a href='2CO11.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
