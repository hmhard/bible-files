<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Koiro Yohaannisa 2</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Koiro Yohaannisa</a></li>
<li><a href='1JN01.htm'>&lt;</a></li>
<li><a href='1JN.htm'>2</a></li>
<li><a href='1JN03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Kiristtoosi Nuuyyo Gaannatiyaagaa </div><div class='p'> <span class="verse" id="V1">1&#160;</span>Ta naatoo, nagara intte oottennaadan, taani hagaa intteyyo xaafais; shin ooninne nagara oottikko, Aawaa matan nuuyyo gaannatiya Yesuus Kiristtoosi, Xilloi, de7ees.  <span class="verse" id="V2">2&#160;</span>Qassi nuuni nu nagaraa atto geetettaa Kiristtoosa baggaara demmeettees; Kiristtoosi yarshshettidoogee asa ubbaa nagaraassappe attin, nu nagaraa xalaalaassa gidenna. </div><div class='p'> <span class="verse" id="V3">3&#160;</span>Nuuni Xoossaa azazuwaa naagikko, tumu a eriyoogaa hegan shaakkanau danddayoos.  <span class="verse" id="V4">4&#160;</span>Issi urai, “Taani a erais” giidi, qassi a azazuwaa naagennan aggikko, he urai worddanchcha; tumatettikka aani baawa.  <span class="verse" id="V5">5&#160;</span>SHin a qaalau azazettiya oona gidikkonne, he urai Xoossaa siiqiyoogee tumu polettiis. Nuuni Xoossan de7iyoogaa hagee nuna erissees.  <span class="verse" id="V6">6&#160;</span>Taani, “Xoossan de7ais” giya ooninne Kiristtoosi de7idoogaadan de7anau bessees. </div><div class='s'>Ooratta Azazuwaa </div><div class='p'> <span class="verse" id="V7">7&#160;</span>Ta ishatoo, taani intteyyo koiroosappe de7iya ceega azazuwaa xaafaisippe attin, ooratta azazo xaafikke; he ceega azazoi intte siyido qaalaa.  <span class="verse" id="V8">8&#160;</span>Gidikkokka, taani intteyyo naa77anttuwaa ooratta azazuwaa xaafais; he azazuwaa tumatettaikka Kiristtoosaaninne inttenan beettees. Aissi giikko, xumai xayees; tumu poo7oi ha77i poo7ees. </div><div class='p'> <span class="verse" id="V9">9&#160;</span>Poo7uwan de7ais giiddi, ba ishaa ixxiya ooninne hanno gakkanaassikka xuman de7ees.  <span class="verse" id="V10">10&#160;</span>Ba ishaa siiqiya ooninne poo7uwan de7ees; he uran hara ura xubbiyaabi aibinne baawa.  <span class="verse" id="V11">11&#160;</span>SHin ba ishaa ixxiya ooninne xuman de7ees; xuman hemettees. Xumai a aifiyaa qooqissi wottido gishshau, awu biyaakkonne erenna. </div><div class='p'> <span class="verse" id="V12">12&#160;</span>Ta naatoo, Xoossai Kiristtoosa sunttaa gishshau, intte nagaraa atto yaagido gishshau, taani intteyyo xaafais.  <span class="verse" id="V13">13&#160;</span>Aawatoo, koiroosappe de7iyaagaa intte erido gishshau, intteyyo xaafais. Yelagatoo, xalahe halaqaa intte xoonido gishshau, intteyyo xaafais. Guutta naatoo, Xoossaa intte erido gishshau, intteyyo xaafais. </div><div class='p'> <span class="verse" id="V14">14&#160;</span>Aawatoo, koiroosappe de7iyaagaa intte erido gishshau, intteyyo xaafais. Yelagatoo, intte mino gidiyo gishshaunne Xoossaa qaalai inttenan de7iyo gishshau, qassi xalahe halaqaa intte xoonido gishshau, intteyyo xaafais. </div><div class='p'> <span class="verse" id="V15">15&#160;</span>Ha sa7aa woi sa7an de7iya aibanne siiqoppite. Intte ha sa7aa siiqikko, Xoossaa siiqoi inttenan baawa.  <span class="verse" id="V16">16&#160;</span>Aissi giikko, ha sa7an de7iya ubbabai, hegeekka: asatettaa amoi, aifen xeellidi qaaqqatiyoogeenne miishshan ceeqettiyoogee ha sa7aappe yiidoogaappe attin, Xoossaappe yibeenna.  <span class="verse" id="V17">17&#160;</span>Ha sa7ainne ha sa7an asi amottiyo ubbabai aadhdhana. SHin Xoossai giidoogaa oottiya urai merinau de7ana. </div><div class='s'>Kiristtoosa Morkkiyaappe Naagettiyoogaa </div><div class='p'> <span class="verse" id="V18">18&#160;</span>Ta naatoo, wodiyaa wurssettai matattiis; Kiristtoosa morkkee sinttappe yaanaagaa intte siyidoogaadan, harai atto ha77ikka a morkketi daroti denddidosona. Hegaa gishshau, wodiyaa wurssettai matattidoogaa nuuni hegan eroos.  <span class="verse" id="V19">19&#160;</span>Ha morkketi nu bagga gidenna gishshau, nu giddoppe kiyidosona; aissi giikko, eti nu bagga gidiyaabaa gidiyaakko, nu giddon de7ana; shin etappe ooninne nu bagga gidennaagee erettana mala, nu giddoppe kiyidosona. </div><div class='p'> <span class="verse" id="V20">20&#160;</span>SHin Kiristtoosi intte bolli Geeshsha Ayyaanaa gussiis; qassi intte ubbai tumaa ereeta.  <span class="verse" id="V21">21&#160;</span>Tumaa intte eriyo gishshaunne qassi tuman worddoi aibinne bainnaagaa intte eriyo gishshau, taani intteyyo xaafaisippe attin, tumaa intte erenna gishshau xaafikke. </div><div class='p'> <span class="verse" id="V22">22&#160;</span>Yesuusa giyoogee Kiristtoosa gidin erikke giya urappe attin, worddanchchi oonee? Hegee Aawaanne Na7aa erikke giyaagee Kiristtoosa morkkiyaa.  <span class="verse" id="V23">23&#160;</span>Na7aa erikke giya oonaaninne Aawai de7enna; Na7aa erais giya oonaanikka qassi Aawai de7ees. </div><div class='p'> <span class="verse" id="V24">24&#160;</span>Hegaa gishshau, koiroosappe intte siyidoogaa intte wozanan minttidi naagite. Koiroosappe siyidoogaa intte naagikko, intteyyo qassi Na7aaranne Aawaara issippetettai de7ana.  <span class="verse" id="V25">25&#160;</span>Qassi Kiristtoosi ba huuphen nuuyyo immana giidoogee merinaa de7uwaa. </div><div class='p'> <span class="verse" id="V26">26&#160;</span>Taani hagaa intteyyo he inttena balettiya asatu gishshau xaafaas.  <span class="verse" id="V27">27&#160;</span>SHin Kiristtoosi intte bolli ba Geeshsha Ayyaanaa gussiis. Geeshsha Ayyaanai inttenan de7iyo gishshau, ooninne inttena tamaarissana koshshenna; aissi giikko, a Geeshsha Ayyaanai inttena ubbabaa tamaarissees. I tamaarissidoogaadan, Kiristtoosan de7ite. </div><div class='p'> <span class="verse" id="V28">28&#160;</span>Ta naatoo, qassi i qoncciyo wode, nuuni yashshi bainnaageeta gidanaadaaninne, a yuussaa gallassi a sinttan nuuni yeellatennaadan, aani de7ite.  <span class="verse" id="V29">29&#160;</span>Kiristtoosi xillo gidiyoogaa intte erikko, xillobaa oottiya ubbai Xoossaa na7a gidiyoogaa eranau bessees. </div><ul class='tnav'>
<li><a href='index.htm'>Koiro Yohaannisa</a></li>
<li><a href='1JN01.htm'>&lt;</a></li>
<li><a href='1JN.htm'>2</a></li>
<li><a href='1JN03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
