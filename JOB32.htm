<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 32</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB31.htm'>&lt;</a></li>
<li><a href='JOB.htm'>32</a></li>
<li><a href='JOB33.htm'>&gt;</a></li>
</ul>
<div class="main">
 
<div class='chapterlabel' id="V0"> 32</div><div class='s'>Eelihu Haasayaa </div><div class='s'>Eelihu Haasayees </div><div class='p'> <span class="verse" id="V1">1&#160;</span>Iyyoobi, “Taani xillo asa” giido gishshau, ha heezzu asati ayyo zaaruwaa immiyoogaa aggi bayidosona.  <span class="verse" id="V2">2&#160;</span>Iyyoobi Xoossaa xillo giyoogaa aggidi, bana xillo oottido gishshau, Raama yara gidiya Buuziyaa Barkkeela na7ai Eelihu Iyyooba bolli keehippe hanqqettiis.  <span class="verse" id="V3">3&#160;</span>Eelihu qassi Iyyooba heezzu laggetakka hanqqettiis; aissi giikko, eti a coo mooranchcha giidosonappe attin, ayyo zirxxa zaaro zaaranau danddayibookkona.  <span class="verse" id="V4">4&#160;</span>Eelihu etappe kaalotiyo gishshau, eti ubbai haasayaa wurssana gakkanaashin naagiis.  <span class="verse" id="V5">5&#160;</span>Ha heezzu asati Iyyoobayyo gidiya zaaruwaa immanau danddayibeennaagaa be7idi, i keehippe hanqqettiis. </div><div class='p'> <span class="verse" id="V6">6&#160;</span>Hanqqettidi Buuziyaa Barkkeela na7ai Eelihu hagaadan yaagidi, haasayaa doommiis; “Taani laittan naatais; intte taappe cimeeta. Hegaa gishshau, taani ta qofaa intteyyo yootanau yayyaas.  <span class="verse" id="V7">7&#160;</span>Taani, ‘Cimati haasayona; bantta daro laittan demmido aadhdhida eratettaa tamaarissona’ gaada qoppaas.  <span class="verse" id="V8">8&#160;</span>SHin asa giddon aqidi, aadhdhida eratettaa asassi immiyaagee Ubbaa Danddayiya Xoossaa Ayyaanaa.  <span class="verse" id="V9">9&#160;</span>Asaa aadhdhida eranchcha kessiyaagee cimatetta gidenna, woikko likkebai geliyoi daro de7ida asatussa gidenna.  <span class="verse" id="V10">10&#160;</span>Hegaa gishshau, siyite; taanikka ta qofaa intteyyo yootana. </div><div class='p'> <span class="verse" id="V11">11&#160;</span>“Be7ite, intte haasayiyo wode, taani co77u gaada ezggaas; intte haasayana qaalaa qoppishinkka naagaas.  <span class="verse" id="V12">12&#160;</span>Taani intte giyoogaa ubbaa wurssa siyaas; shin intteppe ooninne Iyyoobi mooranchcha giidi ammanttibeenna; qassi intteppe ooninne a palamau bessiya zaaruwaa immibeenna.  <span class="verse" id="V13">13&#160;</span>Iyyooba haasayaayyo kalissiya zaaruwaa zaaranai Xoossaappe attin, asa gidenna gishshau, intte, ‘Nuuni aadhdhida eratettaa demmida’ geennaadan naagettite.  <span class="verse" id="V14">14&#160;</span>Iyyoobi palamettidoogee inttenaarappe attin, tanaara gidenna. Taani intte haasayidoogaadan ayyo zaaruwaa immikke. </div><div class='p'> <span class="verse" id="V15">15&#160;</span>“Iyyoobaa, eti dagammidi, ne haasayaassi zaaruwaa immanau danddayibookkona; etau haasayiyoobai xayiis.  <span class="verse" id="V16">16&#160;</span>Eti haasayiyoobaa xayidi, co77u giidi eqqikko, taanikka naaganau koshshii?  <span class="verse" id="V17">17&#160;</span>CHii, chii, taayyookka yootiyoobai de7ees; taanikka ta qofaa yootana.  <span class="verse" id="V18">18&#160;</span>Taani daro haasayiyoobai de7iyo gishshau, ta giddon de7iya ayyaanai tana oda giidi giddees.  <span class="verse" id="V19">19&#160;</span>Be7ite, taayyo haasayiyo kayai imettennabaa gidikko, taani ho77o woine eessai kumido ogoruwaadan xuuqqana hanais.  <span class="verse" id="V20">20&#160;</span>Taayyo hagaappe guuttaa kehana mala, taani haasayanau koshshees; ta doonaakka dooyada, taani ta zaaruwaa immanau koshshees.  <span class="verse" id="V21">21&#160;</span>Ha yohuwan taani oonanne maaddikke, woikko ai asanne coo sabbikke.  <span class="verse" id="V22">22&#160;</span>Aissi giikko, asa coo sabbiyoobi taayyo mulekka erettenna. Taani qassi hegaa hanikko, tana Medhdhidaagee tana qaxxayana. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB31.htm'>&lt;</a></li>
<li><a href='JOB.htm'>32</a></li>
<li><a href='JOB33.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
