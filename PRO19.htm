<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Leemiso Maxaafaa 19</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Leemiso Maxaafaa</a></li>
<li><a href='PRO18.htm'>&lt;</a></li>
<li><a href='PRO.htm'>19</a></li>
<li><a href='PRO20.htm'>&gt;</a></li>
</ul>
<div class="main">
 
<div class='chapterlabel' id="V0"> 19</div><div class='p'> <span class="verse" id="V1">1&#160;</span>Worddo haasayaa haasayiya eeyyaappe ba de7on boree bainna hiyyeesa asi keha. </div><div class='p'> <span class="verse" id="V2">2&#160;</span>Eri bainna minotai lo77o gidenna; hemettiiddi eesotiya uraikka wora bees. </div><div class='p'> <span class="verse" id="V3">3&#160;</span>Issi issi asai ba eeyyatettan ba de7uwaa bashshees; yaatidi qassi GODAA bolli yiillotees. </div><div class='p'> <span class="verse" id="V4">4&#160;</span>Duretettai daro laggeta gujjees; shin hiyyeesatettai de7iya laggetakka duuttees. </div><div class='p'> <span class="verse" id="V5">5&#160;</span>Worddo markki qaxxayettennan beenna; wordduwaa haasayiyaageetikka kessi ekkokkona. </div><div class='p'> <span class="verse" id="V6">6&#160;</span>Daro asai daannaa sinttaa koyees; coo immiya uraara asi ubbi dabbotees. </div><div class='p'> <span class="verse" id="V7">7&#160;</span>Hiyyeesa asa a ishantti ubbai ixxoosona; hegaappekka aaruwaa a laggeti appe haakkoosona; i eta auddashidi kaallinkka, eti a gatti oittokkona. </div><div class='p'> <span class="verse" id="V8">8&#160;</span>Aadhdhida eratettaa demmiyaagee bana siiqees; akeekaa qoraphphiyaagee lo77obaa demmees. </div><div class='p'> <span class="verse" id="V9">9&#160;</span>Worddo markki qaxxayettennan attenna; wordduwaa haasayiyaageekka xayana. </div><div class='p'> <span class="verse" id="V10">10&#160;</span>Azalla uraassi ishalo de7oi bessenna; hegaappekka aillee halaqata haariyoogee iitaa darees. </div><div class='p'> <span class="verse" id="V11">11&#160;</span>Aawussi de7iya aadhdhida eratettai hanqquwaa mitissees; moorida urau atto giyoogeekka bonchchissees. </div><div class='p'> <span class="verse" id="V12">12&#160;</span>Kawuwaa hanqqoi gaammuwaa gudettaa mala; shin a nashettai maataa aacissiya akkaa mala. </div><div class='p'> <span class="verse" id="V13">13&#160;</span>Eeyya na7ai ba aawaa xaissees; ooshshanchcha machchiyaakka keetti ubbaton aattiyo aato mala. </div><div class='p'> <span class="verse" id="V14">14&#160;</span>Issi asi keettaanne aquwaa ba aawaappe laattanau danddayees; shin akeekanchcha machchiyo GODAI immees. </div><div class='p'> <span class="verse" id="V15">15&#160;</span>Coo zolppattiya uraayyo xiskkoi yees; ooso oottenna asi namisettees. </div><div class='p'> <span class="verse" id="V16">16&#160;</span>Azazuwaa naagidi oottiya asi, ba shemppuwaa naagees; shin shenehoo giya asi haiqqees. </div><div class='p'> <span class="verse" id="V17">17&#160;</span>Hiyyeesaassi kehiya asi GODAASSI tal77ees; GODAI he lo77o oosuwaa acuwaa qanxxees. </div><div class='p'> <span class="verse" id="V18">18&#160;</span>Simmiyo menttoi de7ishin, ne naata seera; seerana xayikko, neeni eta bashshadasa. </div><div class='p'> <span class="verse" id="V19">19&#160;</span>Hanqquwaa suulliya asi ba waagaa ekko; a aggaaga; neeni a ashshiyaabaa gidikko, haranttuwaakka neeni a hegaadan oottanaagee attenna. </div><div class='p'> <span class="verse" id="V20">20&#160;</span>Zoriyaa siya; timirttiyaakka ekka. Yaatikko, neeni wurssettan aadhdhida eranchcha gidana. </div><div class='p'> <span class="verse" id="V21">21&#160;</span>Asai darobaa halchchees; shin GODAI giidobai polettees. </div><div class='p'> <span class="verse" id="V22">22&#160;</span>Asappe koyettiyaagee aggenna siiquwaa; worddanchcha gidanaappe hiyyeesa gidiyoogee keha. </div><div class='p'> <span class="verse" id="V23">23&#160;</span>GODAASSI yayyiyoogee de7uwau kaalettees; assi yayyiya asi kallidi de7ees; iitabikka a bochchenna. </div><div class='p'> <span class="verse" id="V24">24&#160;</span>Issi issi asai daro azalla; woxiyan tushkkido buddeenaakka pude baaranau waayettees. </div><div class='p'> <span class="verse" id="V25">25&#160;</span>Neeni qilliicciyaagaa shocikko, akeekai paccidoogee cinccatettaa tamaarana; akeekanchcha asa neeni seerikko, i eratettaa demmana. </div><div class='p'> <span class="verse" id="V26">26&#160;</span>Ba aawaa bonqqiya na7ai, ba aayyiyookka sooppe kessidi yedettiya na7ai, he na7ai yeellaanne kaushshaa ehiya na7a. </div><div class='p'> <span class="verse" id="V27">27&#160;</span>Ta na7au, neeni zoriyaa siyiyoogaa aggidabaa gidikko, erau zokkuwaa zaaradasa. </div><div class='p'> <span class="verse" id="V28">28&#160;</span>Worddo markkai suure pirddaa bolli qilliiccees; iita asaa doonai iitatettaa gubbidi mittees. </div><div class='p'> <span class="verse" id="V29">29&#160;</span>Qilliicciyaageetussi pirddai, eeyyatussikka warai koshshees. </div><ul class='tnav'>
<li><a href='index.htm'>Leemiso Maxaafaa</a></li>
<li><a href='PRO18.htm'>&lt;</a></li>
<li><a href='PRO.htm'>19</a></li>
<li><a href='PRO20.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
