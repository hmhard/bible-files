<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Daannatu Maxaafaa 14</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Daannatu Maxaafaa</a></li>
<li><a href='JDG13.htm'>&lt;</a></li>
<li><a href='JDG.htm'>14</a></li>
<li><a href='JDG15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>Samssooni Machcho Ekkiis </div><div class='p'> <span class="verse" id="V1">1&#160;</span>Issi gallassi Samssooni Timina giyoosaa wodhdhiis; wodhdhidi yan issi Pilisxxeema geela7iyo be7iis.  <span class="verse" id="V2">2&#160;</span>Soo simmidi ba aawaanne ba aayyiyo, “Taani Timinan issi Pilisxxeema geela7iyo be7aas; ha77i o taayyo oichchidi immite” yaagiis. </div><div class='p'> <span class="verse" id="V3">3&#160;</span>SHin a aawainne aayyiyaa a, “Machcho oichchanau ha qaxxarettibeenna Pilisxxeematukko baanau nena aibissi koshshidee? Nu dabbotu giddon woikko nu asaa ubbaa giddon neeyyo haniya issi macca na7a demmanau danddayabeikkii?” yaagidi oichchidosona. </div><div class='p'>SHin Samssooni ba aawaa, “Taani o dosido gishshau, o giigissada taayyo imma” yaagiis.  <span class="verse" id="V4">4&#160;</span>Pilisxxeemata olanau GODAI gaasuwaa koyidi, hagaa eta bolli oottiyoogaa Samssoona aawainne aayyiyaanne eribookkona. He wode Pilisxxeemati Israa7eela asaa haaroosona. </div><div class='p'> <span class="verse" id="V5">5&#160;</span>Hegaappe guyyiyan, Samssooni ba aawaaranne ba aayeera Timina wodhdhiis. Yan woiniyaa turaa giddoora i kanttidi biishin, issi wodala gaammoi gudiiddi a bolli kiyiis.  <span class="verse" id="V6">6&#160;</span>Kiyin GODAA Ayyaanai Samssoona bollan wolqqappe wodhdhiis; wodhdhin deeshsha maraa duuterettiyoogaadan, ba kushiyan aibanne oikkennan gaammuwaa duuteretti yeggiis. He ba oottidoogaa ba aawaassinne ba aayeessi odibeenna.  <span class="verse" id="V7">7&#160;</span>Hegaappe guyyiyan biidi, geela7iyo haasayissiis; haasayissidi o dosiis. </div><div class='p'> <span class="verse" id="V8">8&#160;</span>Guutta wodiyaappe guyyiyan, o bullachchanau yaa simmidi biis; biiddi ba worido gaammuwaa gauxaa be7anau ogiyaappe sher77i giidi biyo wode, gaammuwaa gauxaa giddon mattai eessaa eessidoogaa be7iis.  <span class="verse" id="V9">9&#160;</span>Be7idi eessaappe amaridaagaa kaashi ekkidi, ogiyan miiddi biis. Ba aawaakkonne ba aayeekko gakkidi, ba oikkido eessaappe amaridaagaa immin, etikka miidosona; shin Samssooni he eessaa gaammuwaa gauxaa giddoppe ekkidoogaa etau odibeenna. </div><div class='p'> <span class="verse" id="V10">10&#160;</span>A aawai maccaasee soo bin, Samssooni yan gibiraa giigissiis. Hegaa mala gibirai bullachchaawu kaseesappekka oottiyo woga.  <span class="verse" id="V11">11&#160;</span>He asai a be7ido wode, aara takkanaadan hasttamu wodalla naata dooriis.  <span class="verse" id="V12">12&#160;</span>Samssooni eta, “Ane intte eriyaakkonne issi qan77ishiyaa taani inttena qan77ishais; bullachchaa baalai bonchchettiyo laappun gallassatu giddon ha qan77ishiyaa birshshettaa taassi intte yootiyaabaa gidikko, taani inttessi hasttamu liino iirichchotanne hasttamu kumetta maayota immana.  <span class="verse" id="V13">13&#160;</span>SHin intte taayyo birshshettaa yootanau danddayana xayikko, intte taayyo hasttamu liino iirichchotanne hasttamu kumetta maayota immeeta” yaagiis. </div><div class='p'>Yaagin eti, “Ero, ne qan77ishiyaa ane nuussi yoota” yaagidosona. </div><div class='p'> <span class="verse" id="V14">14&#160;</span>I eta, </div><div class='q'>“Miyaagaappe miyoobai beettiis. </div><div class='q2'>Minuwaa giddoppe mal77iyaabai kiyiis” </div><div class='m'>yaagiis. Heezzantto gallassi gakkanaassi eti qan77ishiyaa birshshettaa immanau danddayibookkona. </div><div class='p'> <span class="verse" id="V15">15&#160;</span>Oiddantto gallassi eti Samssoona machchiyo, “Ane ne keettaawaa cimmada qan77ishiyaa birshshettaa i nuuyyo yootanaadan ootta. Hegee xayikko, nuuni nenanne ne aawaa keettaa taman xuuggana. Intte nuna xeesidoogee nuna manqqettanaassee?” yaagidosona. </div><div class='p'> <span class="verse" id="V16">16&#160;</span>Yaatin, Samssoona machchiyaa yeekkaidda akko shiiqada, “Neeni tana siiqakka! Neeni tana keehippe ixxaasa! Aissi giikko, neeni ta biittaa asaa qan77ishiyaa qan77ishada, a birshshettaa taassi yootabaakka” yaagaasu. </div><div class='p'>Yaagin i zaaridi, “Be7a, hagaa taani ta aawaassikka ta aayeessikka yootabeikke. Yaatin, neessi aibissi yootoo?” yaagiis.  <span class="verse" id="V17">17&#160;</span>Yaagin bullachchaa baalai bonchchettiyo laappun gallassatu ubban yeekkada shemppuwaa diggin, laappuntta gallassi qan77ishiyaa birshshettaa iyyo yootiis. Yootin akka baada bantta biittaa asaayyo yootaasu. </div><div class='p'> <span class="verse" id="V18">18&#160;</span>Yaatin, laappuntta gallassi awai wullanaappe kase katamaa asati ba zaaruwaa ekki yiidi, Samssoona, </div><div class='q'>“Eessaappe aadhdhidi mal77iyaabi, </div><div class='q2'>gaammoppe aadhdhidi minniyaabi aibee?” </div><div class='m'>yaagidosona. </div><div class='p'>Yaagin Samssooni eta, “Intte ta ussen goyennabaa gidiyaakko, ta qan77ishiyaa birshshettaa erekketa shin” yaagiis. </div><div class='p'> <span class="verse" id="V19">19&#160;</span>Hegaappe guyyiyan, GODAA Ayyaanai a bollan wolqqappe wodhdhin, Asqqaloona katamaa wodhdhidi, hasttamu asata woriis; woridi eta maayuwaa qaari ekkidi, qan77ishiyaa birshshida asatussi ehiidi immiis. Hanidaban ubban hanqquwaa suulliiddi, ba aawaa soo simmidi biis.  <span class="verse" id="V20">20&#160;</span>Bin Samssoona machchiyaa a laggiyaassi, a waanna miiziyaassi imettaasu. </div><ul class='tnav'>
<li><a href='index.htm'>Daannatu Maxaafaa</a></li>
<li><a href='JDG13.htm'>&lt;</a></li>
<li><a href='JDG.htm'>14</a></li>
<li><a href='JDG15.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
