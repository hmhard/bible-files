<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 14</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB13.htm'>&lt;</a></li>
<li><a href='JOB.htm'>14</a></li>
<li><a href='JOB15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>Qassikka Iyyoobi Haasayees </div><div class='p'> <span class="verse" id="V1">1&#160;</span>“Maccaasappe yelettida asa baree qantta; hegaa keesaikka metuwan kumi uttiis.  <span class="verse" id="V2">2&#160;</span>I ciishshaadan ciyyidi, sohuwaarakka qoqqofetti aggees; qassi gam77ennan kuwaadan eesuwan aadhdhiichchees.  <span class="verse" id="V3">3&#160;</span>Yaatin neeni, Xoossai, hegaa mala asakka xeelluutee? Qassi a pirddanau ne sintti shiishshuutee?  <span class="verse" id="V4">4&#160;</span>Tunabaappe geeshshabaa kessanau danddayiyai oonee? Ooninne baawa.  <span class="verse" id="V5">5&#160;</span>Asi de7ana laittati zawati uttidosona; i de7ana aginaakka neeni qooda wottadasa; neeni wottido zawaappe aadhdhiyaabi baawa.  <span class="verse" id="V6">6&#160;</span>Hegaa gishshau, keraa oottiya asi ba oosuwaa polidi shemppiyoogaadan, asi ba daafura laittaa polidi shemppanaadan, a aggaaga. </div><div class='p'> <span class="verse" id="V7">7&#160;</span>“Mittaassikka hidootai de7ees; mittai qanxxikko aacees; aacaikka hegaadan haniiddi, de7i bayees.  <span class="verse" id="V8">8&#160;</span>He mittaa xaphoi biitta garssan ceeggikkokka, a durumaikka biittan musikkokka,  <span class="verse" id="V9">9&#160;</span>haattaa peenuwaa demmidi aacees; puutiyaadan ooratta licuwaa kessees. </div><div class='p'> <span class="verse" id="V10">10&#160;</span>“SHin asi haiqqin, a wolqqai wurees; a shemppoi kiyaappe hini baggan, i awan de7ii?  <span class="verse" id="V11">11&#160;</span>Abbaappe haattai meliyoogaadan, qassi shaafaa haattaikka to77iyoogaadan,  <span class="verse" id="V12">12&#160;</span>hegaadan asaikka haiqqees; he sohuwaappe denddenna. Saloti aadhdhana gakkanaashinkka asi beegottenna; ba xiskkuwaappekka denddenna. </div><div class='p'> <span class="verse" id="V13">13&#160;</span>“Abeet Xoossau, neeni tana duufo giddon genttada, ne hanqqoi aadhdhana gakkanaashin qottidabaa gidarkkiishsha! Neeni taayyo keeruwaa immada, he gallassi tana hassayidabaa gidarkkiishsha!  <span class="verse" id="V14">14&#160;</span>Issi asi haiqqikko, simmidi paxanee? Ta laamee yaana gakkanaashin, ha tugga wodiyaa ubbaa danddayan naagana.  <span class="verse" id="V15">15&#160;</span>Neeni medhdhido tanakka be7anau neeni laamotiyo wode, neeni tana xeesana; xeesin taani neeyyo koyana.  <span class="verse" id="V16">16&#160;</span>Hegaappe guyyiyan, neeni tumuppe ta tangguwaa wochchana; shin ta nagaraa ta bolli qoodakka.  <span class="verse" id="V17">17&#160;</span>Ta mooroi qarcciitaa giddon yiicetti uttiis; ta nagaraakka neeni kammadasa. </div><div class='p'> <span class="verse" id="V18">18&#160;</span>“Deree kunddiyoonne meqerettiyoogaadan, zaallaikka xoqolettiyoogaadan,  <span class="verse" id="V19">19&#160;</span>haattaikka shuchchaa bookkiyoogaadaaninne di7oikka biittaa meeccidi efiyoogaadan, hegaadan neenikka asaa hidootaa xaissaasa.  <span class="verse" id="V20">20&#160;</span>Neeni a merinau xoonaasa; yaatobare i bi aggees. A meraanne laammada, ne sinttappe yeddaasa.  <span class="verse" id="V21">21&#160;</span>A naati bonchchettikko, hegaa i erenna; eti tooshettikkokka be7enna.  <span class="verse" id="V22">22&#160;</span>SHin a bollaa seelai a xalaalau siyettees; i ba xalaalau yeekkees” yaagiis. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB13.htm'>&lt;</a></li>
<li><a href='JOB.htm'>14</a></li>
<li><a href='JOB15.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
