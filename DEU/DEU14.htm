<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Zaarettido Wogaa 14</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Zaarettido Wogaa</a></li>
<li><a href='DEU13.htm'>&lt;</a></li>
<li><a href='DEU.htm'>14</a></li>
<li><a href='DEU15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>Yeeho Wode Oottanau Bessenna Meezeta </div><div class='p'> <span class="verse" id="V1">1&#160;</span>“Intte GODAA intte Xoossaa naata; intte haiqqida asau inttena gom77oroppitenne sintta bagga huuphiyaa meedoppite.  <span class="verse" id="V2">2&#160;</span>Aissi giikko, intte GODAASSI, intte Xoossaassi, geeshsha asa; GODAI inttena ba asa gidanaadan, biittan de7iya asa ubbaappe dooridi wottiis. </div><div class='s'>Miyo Meheta Do7atanne Meenna Meheta Do7ata </div><div class='p'> <span class="verse" id="V3">3&#160;</span>“Intte tunabaa aibanne mooppite.  <span class="verse" id="V4">4&#160;</span>Intte maana mehetinne do7ati hageeta; booraa, dorssaa, deeshshaa,  <span class="verse" id="V5">5&#160;</span>genessaa, dogaa, wushaa, wora deeshshaa, cofoshuwaa, gaaraanne deriyaa dorssaa.  <span class="verse" id="V6">6&#160;</span>Qinccafilee wuri phalqqettidoogeeta, waammotiya mehetanne do7ata ubbaa miite.  <span class="verse" id="V7">7&#160;</span>SHin waammotiyaageeta gididi, qinccafilee phalqqettibeennaageeta mooppite; hegeetikka gaameelaa, harbbainnuwaanne guppalliyaa. Hageeti waammotoosona; shin eta qinccafilee phalqqettibeenna gishshau, eti intteyyo tuna.  <span class="verse" id="V8">8&#160;</span>Gudunttaikka qinccafilee phalqqetta gidikkonne waammotenna gishshau, i intteyyo tuna. A ashuwaa mooppite; a bautaakka bochchoppite. </div><div class='p'> <span class="verse" id="V9">9&#160;</span>“Haatta giddon de7iya meretatu ubbaappe intte maanaageeti hageeta; moliyaagaa mala qefeenne poqoi de7iyo ubbaa miite.  <span class="verse" id="V10">10&#160;</span>SHin moliyaagaa mala qefeenne poqoi bainna augaanne mooppite. Hegeeti intteyyo tuna. </div><div class='p'> <span class="verse" id="V11">11&#160;</span>“Geeshsha gidida kafo ubbaa miite;  <span class="verse" id="V12">12&#160;</span>shin kafotuppe intte meennaageeti hageeta: argganttaa, bazzo ankkuwaa, karetta ankkuwaa,  <span class="verse" id="V13">13&#160;</span>golluwaa, xinggille zare ubbaa,  <span class="verse" id="V14">14&#160;</span>qooraase zare ubbaa,  <span class="verse" id="V15">15&#160;</span>yanchchaa, cancciya guttuwaa, haatta kafuwaa, gace zare ubbaa,  <span class="verse" id="V16">16&#160;</span>qeeri guttuwaa, wogga guttuwaa, haatta kuttuwaa,  <span class="verse" id="V17">17&#160;</span>bazzo guttuwaa, yindduwaa, ganggaanuwaa, adussa qooree de7iyo haatta kafuwaa,  <span class="verse" id="V18">18&#160;</span>saabissaa giyo kafo zare ubbaa, jinjjilaatiyaanne wurkkaawurkkuwaa.  <span class="verse" id="V19">19&#160;</span>Qefeera de7iya qeeri meretati ubbai intteyyo tuna; eta mooppite.  <span class="verse" id="V20">20&#160;</span>SHin he qefeera de7iyaabatuppe geeshsha gidiyaageeta miite. </div><div class='p'> <span class="verse" id="V21">21&#160;</span>“Intte GODAASSI, intte Xoossaassi, geeshsha asa gidiyo gishshau, bautidabaa ubbaa aibanne mooppite. Hegaa intte kataman de7iya beteti maanaadan etau immanau danddayeeta; woikko hara biittaa asassi baizzanau danddayeeta. </div><div class='p'>“Deeshsha maraa a aayee maattan doissoppa. </div><div class='s'>Asirataa Kessiyo Wogaa </div><div class='p'> <span class="verse" id="V22">22&#160;</span>“Intte intte gadeppe laittan laittan gakkiya katta aife ubbaappe asirataa kessite.  <span class="verse" id="V23">23&#160;</span>Intte ubba wode, GODAAYYO, intte Xoossaayyo, yayyiyoogaa tamaarana mala, i ba sunttai xeesettana mala doorido sohuwan, GODAA intte Xoossaa sinttan, intte kattaa, woiniyaa eessaanne zaitiyaa asirataa, intte dorssaappenne mehiyaappe baira yelettidaagaa hegan miite.  <span class="verse" id="V24">24&#160;</span>GODAI intte Xoossai ba sunttai xeesettana mala doorido sohoi, intte de7iyoosaappe keehi haaho gidikko, GODAI inttena anjjana mala, intte intte asirataa yaa tookkanau danddayennan ixxikko,  <span class="verse" id="V25">25&#160;</span>baizzite; baizzidi he miishshaa kushiyan oiqqidi, GODAI intte Xoossai doorido sohuwaa biite.  <span class="verse" id="V26">26&#160;</span>Biidi he miishshan intte koyidobaa augaanne, miizza gidin, dorssa gidin, woine eessaa gido, woikko hara mino ushshaa, woikko hara intte koyiyoobaa aibanne shammidi, inttenne intte so asai ubbai GODAA intte Xoossaa sinttan hegaa miitenne ufaittite. </div><div class='p'> <span class="verse" id="V27">27&#160;</span>“Hegaa intte oottiyo wode, intte kataman de7iya Leewata dogoppite; aissi giikko, eti inttenaara shaakki ekkido hara laati baawa.  <span class="verse" id="V28">28&#160;</span>Heezzantta laittan laittan ubba wode, intte katta asirataa ehiidi, intte kataman shiishshite.  <span class="verse" id="V29">29&#160;</span>Hegaa intte kataman de7iya inttenaara shaakki ekkido, hara laati bainna Leewati, beteti, aawi bainna naatinne am77e maccaasati yiidi moona; miidikka kallona. Yaatikko, intte oottiyo intte kushiyaa ooso ubban GODAI intte Xoossai inttena anjjana. </div><ul class='tnav'>
<li><a href='index.htm'>Zaarettido Wogaa</a></li>
<li><a href='DEU13.htm'>&lt;</a></li>
<li><a href='DEU.htm'>14</a></li>
<li><a href='DEU15.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
