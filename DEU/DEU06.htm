<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Zaarettido Wogaa 6</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Zaarettido Wogaa</a></li>
<li><a href='DEU05.htm'>&lt;</a></li>
<li><a href='DEU.htm'>6</a></li>
<li><a href='DEU07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Gita Azazuwaa </div><div class='p'> <span class="verse" id="V1">1&#160;</span>“Intte laattanau biyo biittan intte oottanaadan taani inttena tamaarissana mala, GODAI intte Xoossai tana azazido azazoti awaajotinne higgeti hageeta.  <span class="verse" id="V2">2&#160;</span>Intte laittai adussa gidana mala, intte, intte naatinne intte naatu naatikka taani hachchi inttena azaziyo GODAA awaajuwaanne higgiyaa naagiyoogan intte laittan ubban GODAASSI, intte Xoossaassi yayyite.  <span class="verse" id="V3">3&#160;</span>Inttenoo Israa7eela asau, ubbabai intteyyo lo77o gidanaadaaninne GODAI, intte aawatu Xoossai, intteyyo giidoogaadan, maattaanne eessaa goggiya biittan intte keehi corattanaadan, ha higgeta siyitenne minttidi oottite. </div><div class='p'> <span class="verse" id="V4">4&#160;</span>“Nenoo Israa7eelaa, siya; GODAI nu Xoossai issi GODAA.  <span class="verse" id="V5">5&#160;</span>Neeni GODAA ne Xoossaa ne kumetta wozanaappe, ne kumetta shemppuwaappenne ne kumetta wolqqaappe siiqa.  <span class="verse" id="V6">6&#160;</span>Hachchi taani nena azaziyo ha azazota ne wozanan wotta.  <span class="verse" id="V7">7&#160;</span>Eta neeni ne naata tamaarissa; neeni ne son uttiyo wode, ogiyan hemettiyo wode, zin77iyo wodenne denddiyo wode etabaa haasaya.  <span class="verse" id="V8">8&#160;</span>Malaata oottada ne kushiyan eta qachcha; qassi ne som77uwankka malaatadan wotta.  <span class="verse" id="V9">9&#160;</span>Ne penggiyaa qosilettaa bollaaninne ne dirssaa penggiyaa bollan neeni eta xaafa. </div><div class='s'>Azazettennan Ixxiyaageetussi Imettida Seeraa </div><div class='p'> <span class="verse" id="V10">10-11&#160;</span>“GODAI intte Xoossai intteyyo immana giidi intte aawatuyyo, Abrahaamayyo, Yisaaqayyoonne Yaaqoobayyo caaqqido, intte keexxibeenna gitanne lo77o katamati kumido biittaa immana. Intte kunttibeenna duretai kumido keettata, intte bookkibeenna ollata, intte tokkibeenna woinetanne zaitiyaa wogarata intteyyo immiyo wode, inttekka miidi kallido wode,  <span class="verse" id="V12">12&#160;</span>inttena Gibxxeppe, ailletettaa biittaappe kessida GODAA dogennaadan naagettite.  <span class="verse" id="V13">13&#160;</span>GODAAYYO, intte Xoossaayyo, yayyite; a xallaayyo goinnite; a sunttankka caaqqite.  <span class="verse" id="V14">14&#160;</span>Intte yuushuwan de7iya asai goinniyo hara xoossatuyyo goinnoppite.  <span class="verse" id="V15">15&#160;</span>Aissi giikko, intte giddon de7iya GODAI intte Xoossai qanaatiya Xoossa; a hanqqoi intte bollan eexxi kiyana; i inttena biittaa bollappekka quccidi xaissana. </div><div class='p'> <span class="verse" id="V16">16&#160;</span>“Masaahan intte a paaccidoogaadan, GODAA intte Xoossaa paaccoppite.  <span class="verse" id="V17">17&#160;</span>GODAI intte Xoossai inttena azazido a azazota, a wogatanne a awaajota minttidi naagite.  <span class="verse" id="V18">18&#160;</span>Intteyyo ubbabai lo77o gidana mala, GODAA sinttan intte likkebaanne lo77obaa oottite. Yaatikko, intteyyo immanau GODAI intte aawatuyyo caaqqido, he lo77o biittaa intte laattana.  <span class="verse" id="V19">19&#160;</span>GODAI ba giidoogaadan intte morkketa ubbaa intte sinttappe yedettana. </div><div class='p'> <span class="verse" id="V20">20&#160;</span>“Sinttappe intte naati, ‘GODAI nu Xoossai inttena azazido ha wogaa, awaajuwaanne higgiyaa birshshettai aibee?’ yaagidi inttena oichchiyo wode,  <span class="verse" id="V21">21&#160;</span>intte etau hagaadan yaagidi zaarite; ‘Nuuni Gibxxe biittan Gibxxe kawuwaa ailleta; shin GODAI ba mino kushiyan nuna Gibxxeppe kessiis.  <span class="verse" id="V22">22&#160;</span>Qassi GODAI nu xeellishin, Gibxxe biittaa bollan, Gibxxe kawuwaa bollaaninne a sunttatu ubbaa bollan gitanne yashshiya malaatatanne maalaalissiyaabata oottiis.  <span class="verse" id="V23">23&#160;</span>SHin i nu maizza aawatuyyo immana giidi caaqqido biittaa nuna gelissidi, nuuyyo immanau nuna Gibxxeppe kessiis.  <span class="verse" id="V24">24&#160;</span>Yaatidi hachchi be7iyoogaadan, nuuyyo ubba wodekka lo77o gidana malanne nuuni de7uwan de7ana mala, GODAI nuna ha awaajota ubbaa naaganaadaaninne GODAASSI, nu Xoossaassi, yayyanaadan azaziis.  <span class="verse" id="V25">25&#160;</span>I nuna azazidoogaadan, GODAA, nu Xoossaa, sinttan ha azazota ubbaa minttidi naagikko, hegee nuuyyo xillotetta gidana’ yaagite. </div><ul class='tnav'>
<li><a href='index.htm'>Zaarettido Wogaa</a></li>
<li><a href='DEU05.htm'>&lt;</a></li>
<li><a href='DEU.htm'>6</a></li>
<li><a href='DEU07.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
