<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Zaarettido Wogaa 23</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Zaarettido Wogaa</a></li>
<li><a href='DEU22.htm'>&lt;</a></li>
<li><a href='DEU.htm'>23</a></li>
<li><a href='DEU24.htm'>&gt;</a></li>
</ul>
<div class="main">
 
<div class='chapterlabel' id="V0"> 23</div><div class='s'>Asaa GODAA Asaa Maabaraappe SHaakkiya Hanota </div><div class='p'> <span class="verse" id="V1">1&#160;</span>“Sanggisettida woikko qaaratettida attumaasi, GODAA yaa7aa giddon beettoppo. </div><div class='p'> <span class="verse" id="V2">2&#160;</span>“SHaaramuxan yelettida asi GODAA asaa maabaraa geloppo; harai atto biidi tammantta yeletaa gakkanaashinkka, a zariyaappe ooninne GODAA asaa maabaraa giddo geloppo. </div><div class='p'> <span class="verse" id="V3">3&#160;</span>“Amoona asa gidin, woi Moo7aaba asa gidinkka, GODAA asaa maabaraa geloppo; harai atto biidi tammantta yeletaa gakkanaashinkka, eta asa gidida ooninne merinaukka GODAA asaa maabaraa geloppo.  <span class="verse" id="V4">4&#160;</span>Aissi giikko, intte Gibxxeppe kiyidi hemettishin, eti inttena kattaaranne haattaara mokkibookkona. Hegaadankka, Masphphexoomiyan Patoora giyo kataman de7iya Bi7oora na7aa Balaami inttena qanggana mala qaxaridosona.  <span class="verse" id="V5">5&#160;</span>Qaxarinkka GODAI, intte Xoossai, Balaami giyoogaa siyanau koyibeenna; a qanggettaa intteyyo anjjuwau laammiis. Aissi giikko, GODAI intte Xoossai inttena siiqees.  <span class="verse" id="V6">6&#160;</span>Intte de7o laitta ubban merinaukka eti saro de7anaadaaninne eti duretanaadan amottoppite. </div><div class='p'> <span class="verse" id="V7">7&#160;</span>“Intteyyo eti dabbo gidiyo gishshau, Eedoomata karidi ixxoppite; qassi Gibxxetakka ixxoppite. Aissi giikko, intte eta biittan bete gididi de7ideta.  <span class="verse" id="V8">8&#160;</span>Etayyo heezzantto yeletaa naati GODAA asaa maabaraa gelanau danddayoosona. </div><div class='s'>Olau Dunkkaanidosan Wogaadan Geeshshan Naagettiyoogaa </div><div class='p'> <span class="verse" id="V9">9&#160;</span>“Intte intte morkkiyaa olanau kiyidi issisan galchchiyo wode, inttena tunissiyaabaappe ubbaappe shaahettite.  <span class="verse" id="V10">10&#160;</span>Qammi aimuwan maccaasaara gaittidoogaa erissiya irxxabai an de7iyo ai asinne de7ikko, dunkkaanidosaappe gaxaa kiyidi yan gam77o.  <span class="verse" id="V11">11&#160;</span>Sa7ai omariyoode, ba bollaa meecettidi, lem77iyoode dunkkaanidosaa simmo. </div><div class='p'> <span class="verse" id="V12">12&#160;</span>“Intte sheeshshau uttiyoosaa dunkkaanidosaappe kareera giigissite.  <span class="verse" id="V13">13&#160;</span>SHeeshshau uttiyoosaa bookkanau shoodiraa intte ola miishshaara gatti oiqqite; sheeshshau utti simmidi, ollan biittaa zaarite.  <span class="verse" id="V14">14&#160;</span>Aissi giikko, GODAI intte Xoossai inttena naaganaunne intte morkketa intte kushiyan aatti immanau, intte moottan yaanne haanne hamettees. Hegan i sheneyiyaabaa aibanne be7idi, intteppe wora simmennaadan, intte moottai geeshsha gidanau koshshees. </div><div class='s'>Dumma Dumma Higgeta </div><div class='p'> <span class="verse" id="V15">15&#160;</span>“Ba godaappe baqatidi, neekko yiida ailliyaa zaarada a godaayyo immoppa.  <span class="verse" id="V16">16&#160;</span>I intte katamatuppe ba koyidoogan ba koyido wodiyaa de7o; a huqqunnoppite. </div><div class='p'> <span class="verse" id="V17">17&#160;</span>“Israa7eela asaappe ooninne attuma gidin, macca gidinkka, allaga xoossaassi goinniyaageeti oottiyoogaadan, shaaramuxiyaagaa gidoppo.  <span class="verse" id="V18">18&#160;</span>Hegaadankka, attumaagaa gidin, maccaaro gidin, shaaramuxan demmido miishshaa shiiquwaa gattanau GODAA intte Xoossaa keettaa ehooppona. Aissi giikko, eta naa77aakka GODAI intte Xoossai shenetees. </div><div class='p'> <span class="verse" id="V19">19&#160;</span>“Ne zare gidiya Israa7eela asau miishshaa, kattaa gidin harabaa tal77ada dichchaa ekkoppa.  <span class="verse" id="V20">20&#160;</span>Hara biittaa asaappe dichchaa oichchanau danddayaasa; shin neeni laattanau geliyo biittan neeni oottiyooban ubban GODAI ne Xoossai nena anjjana mala, ne zare gidiya Israa7eela asaassi dichchau tal77oppa. </div><div class='p'> <span class="verse" id="V21">21&#160;</span>“GODAAYYO, ne Xoossaayyo, immanau geppidobaa immanau gam77oppa. GODAI ne Xoossai neeni geppidoogaa kumettan neeppe koyiyo gishshau, polana xayikko, neeyyo nagara gidana.  <span class="verse" id="V22">22&#160;</span>SHin neeni geppana xayikko, hegan neeyyo nagari baa.  <span class="verse" id="V23">23&#160;</span>GODAAYYO, ne Xoossaayyo, immana gaada neeni doonan haasayidoogaa ne dosan immana giido gishshau, ne inxxarssan haasayidoogaa pola. </div><div class='p'> <span class="verse" id="V24">24&#160;</span>“Ne shooruwaa woiniyaa gidduwaara kanttiyo wode, woiniyaappe ne koyido keenaa mappe attin, appe aibanne ne oiqqido miishshan yeggoppa.  <span class="verse" id="V25">25&#160;</span>Ne shooruwaa shooqaara kanttiyo wode, he shooqan de7iya tiyaappe duuttada mappe attin, ne shooruwaa kattaa baacan cakkada soo efooppa. </div><ul class='tnav'>
<li><a href='index.htm'>Zaarettido Wogaa</a></li>
<li><a href='DEU22.htm'>&lt;</a></li>
<li><a href='DEU.htm'>23</a></li>
<li><a href='DEU24.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
