<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Ibraawe 5</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Ibraawe</a></li>
<li><a href='HEB04.htm'>&lt;</a></li>
<li><a href='HEB.htm'>5</a></li>
<li><a href='HEB06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='p'> <span class="verse" id="V1">1&#160;</span>Qeese ubbatu halaqati huuphiyan huuphiyan ba asaa giddoppe doorettidi, he asaa gishshaa Xoossau oottanau, imuwaa immanaunne nagaraa yarshshuwaa yarshshanau sunttettidosona.  <span class="verse" id="V2">2&#160;</span>I ba huuphen daafuranchcha gidiyo gishshau, tamaaribeennaageetuyyoonne baliyaageetuyyo qarettanau danddayees.  <span class="verse" id="V3">3&#160;</span>Hegaa gishshau, he qeese ubbatu halaqai asaa gishshau yarshshuwaa yarshshiyoogaadan, ba huuphe nagaraa gishshaukka yarshshanau bessees. </div><div class='p'> <span class="verse" id="V4">4&#160;</span>Xoossai Aaroona qeese ubbatu halaqa gidanau xeesidoogaadan, Xoossai xeesanaappe attin, ooninne qeese ubbatu halaqa gidiyo bonchchuwaa bau ekkanau danddayenna.  <span class="verse" id="V5">5&#160;</span>Hegaadankka, Kiristtoosi qeese ubbatu halaqa gidiyo bonchchuwaa bau ekkibeenna; shin Xoossai a, </div><div class='q'>“Neeni ta Na7aa. </div><div class='q2'>Taani hachchi neeyyo Aawa gidaas” </div><div class='m'>yaagiis.  <span class="verse" id="V6">6&#160;</span>Hegaadankka qassi harasan, </div><div class='q'>“Malkki-Xedeqi qeese gididoogaadan, </div><div class='q2'>neenikka merinau qeese gidana” </div><div class='m'>yaagiis. </div><div class='p'> <span class="verse" id="V7">7&#160;</span>Yesuusi sa7an de7iyo wode, bana haiquwaappe ashshanau danddayiya Xoossaa keehi yeekkidinne afuxxidi woossiisinne oichchiis; Xoossai a woosaa siyidoogee, i bana toochchidoogaassanne bau yayyidoogaassa.  <span class="verse" id="V8">8&#160;</span>Yesuusi Xoossaa Na7aa gidikkokka, ba waayettido waayiyan azazettiyoogaa tamaariis.  <span class="verse" id="V9">9&#160;</span>Yesuusi bali bainnaagaa gidido wode, bau azazettiya ubbau merinaa atotettaa demmanau gaaso gidiis.  <span class="verse" id="V10">10&#160;</span>Qassi Xoossai Malkki-Xedeqa sunttatettaadan, qeese ubbatu halaqa gidana mala, a sunttiis. </div><div class='s'>Asai Balennaadan Odettida Mino Oduwaa </div><div class='p'> <span class="verse" id="V11">11&#160;</span>Nuuni ha yohuwan haasayanabai darobai de7ees; shin intte akeekanau azalla gidiyo gishshau, intteyyo yooti gelissanau waissees.  <span class="verse" id="V12">12&#160;</span>Aissi giikko, intte ha wodiyan tamaarissiyaageeta gidanau bessikkokka, Xoossaa qaalaa koiro timirttiyaa inttena zaaretti tamaarissiya issi uraa koshshees; inttena uyiyo maatta koshsheesippe attin, mino quma koshshenna.  <span class="verse" id="V13">13&#160;</span>Maatta paahettidi de7iya ooninne gacino na7a gidiyo gishshau, xillotettaa timirttiyaabaa erenna.  <span class="verse" id="V14">14&#160;</span>SHin mino qumai iitaa kehaa de7uwaa daruwan shaakkida wozannaama asaassa. </div><ul class='tnav'>
<li><a href='index.htm'>Ibraawe</a></li>
<li><a href='HEB04.htm'>&lt;</a></li>
<li><a href='HEB.htm'>5</a></li>
<li><a href='HEB06.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
