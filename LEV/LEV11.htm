<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Wogaabaa 11</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Wogaabaa</a></li>
<li><a href='LEV10.htm'>&lt;</a></li>
<li><a href='LEV.htm'>11</a></li>
<li><a href='LEV12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='s'>Maanau Bessiya Meretata </div><div class='p'> <span class="verse" id="V1">1&#160;</span>GODAI Muusanne Aaroona hagaadan yaagiis;  <span class="verse" id="V2">2&#160;</span>“Israa7eela asau hagaadan yaagidi yootite; ‘Biittaa bollan de7iya mehetu ubbaappe intte maana mehetinne do7ati hageeta.  <span class="verse" id="V3">3&#160;</span>Qinccafilee wuri phalqqettidoogeetanne waammotiya meheta ubbaa miite.  <span class="verse" id="V4">4-6&#160;</span>SHin waammo xalaalaa waammotiyaageeta woikko qassi qinccafile xalaalai phalqqettidoogeeta mooppite. Hegeetikka gaameelaa, guppalliyaanne harbbainnuwaa mooppite; aissi giikko, eti waammootiyaageeta gidikkonne, etau qinccafilee phalqqetta gidenna gishshau, eti intteyyo tuna.  <span class="verse" id="V7">7&#160;</span>Gudunttaakka mooppite; aissi giikko, ayyo qinccafilee phalqqetta gidikkonne, waammotenna gishshau, i intteyyo tuna.  <span class="verse" id="V8">8&#160;</span>Intte hageetu ashuwaa mooppite; eta bautaakka bochchoppite; eti intteyyo tuna. </div><div class='p'> <span class="verse" id="V9">9&#160;</span>“ ‘Haattaa giddon de7iya meretatu ubbaappe intte maanaageeti hageeta. Abbaa giddon gidin woi qassi goggiya haattaa giddon gidin de7iya ubbaappe moliyaagaa mala qefeenne poqoi de7iyo ubbaa miite.  <span class="verse" id="V10">10&#160;</span>SHin abbaa giddon woikko shaafan sham77i sham77iya meretatuppenne shemppoi de7iyo, qaaxxiya meretatuppe moliyaagaa mala qefeenne poqoi bainna ubbai intteyyo tuna.  <span class="verse" id="V11">11&#160;</span>Hageeti intteyyo tuna; eta ashuwaa mooppite; eta bautaakka bochchoppite.  <span class="verse" id="V12">12&#160;</span>Qefeenne poqoi bainna haatta giddon de7iya meretati ubbai intteyyo tuna. </div><div class='p'> <span class="verse" id="V13">13&#160;</span>“ ‘Kafotuppe tuna gidiyo gishshau intte meennaageeti hageeta: argganttaa, bazzo ankkuwaa, karetta ankkuwaa,  <span class="verse" id="V14">14&#160;</span>xinggilliyaa, qoolliyaa zare ubbaa,  <span class="verse" id="V15">15&#160;</span>qooraase zare ubbaa  <span class="verse" id="V16">16&#160;</span>yanchchaa, cancciya guttuwaa, haatta kafuwaa, gace zare ubbaa,  <span class="verse" id="V17">17&#160;</span>qeeri guttuwaa, adussa qooree de7iyo haatta kafuwaa, wogga guttuwaa,  <span class="verse" id="V18">18&#160;</span>haatta kuttuwaa, mole kafuwaa, bauta ankkuwaa,  <span class="verse" id="V19">19&#160;</span>shimalaanne saabissaa giyo haatta kafotu zare ubbaa, jinjjilaatiyaanne wurkkaawurkkuwaa. </div><div class='p'> <span class="verse" id="V20">20&#160;</span>“ ‘Qefeera de7iya oiddu tohuwan hemettiya qeeri meretati ubbai intteyyo tuna.  <span class="verse" id="V21">21&#160;</span>Gidikkonne, qefee de7iyo oiddu tohuwan hemettiyaageetuppe eta tohuwaappe bollaara guppanau maaddiya gedai de7iyoogeeta miite.  <span class="verse" id="V22">22&#160;</span>Hegeetikka, boole zare ubbaa, ukkubbo zare ubbaanne gumbburo zare ubbaa.  <span class="verse" id="V23">23&#160;</span>SHin hara qefeera de7iya oiddu tohoi de7iyo meretati ubbai intteyyo tuna. </div><div class='p'> <span class="verse" id="V24">24&#160;</span>“ ‘Hageeti inttena tunissana; eta bautaa bochchiya ubbai omarssi gakkanaashin tuna gidana.  <span class="verse" id="V25">25&#160;</span>Hageetu bautaa denttiya ooninne ba maayuwaa meecco; shin gidikkonne omarssi gakkanaashin i tuna.  <span class="verse" id="V26">26&#160;</span>Qinccafilee de7iiddi phalqqetta gidennaageeti woi qassi, waammotennaageeti ubbai intteyyo tuna; eta bochchiya oonikka qassi tuna.  <span class="verse" id="V27">27&#160;</span>Oiddu tohotun hemettiya mehe ubbaappe garawatu ginddiyaa mala ginddiyan hemettiyaageeti intteyyo tuna; qassi eta bautaa bochchiya oonikka omarssi gakkanaashin tuna.  <span class="verse" id="V28">28&#160;</span>Hegeetu bautaa denttiya ooninne ba maayuwaa meecco; shin gidikkonne omarssi gakkanaashin i tuna. Etikka intteyyo tuna. </div><div class='p'> <span class="verse" id="V29">29&#160;</span>“ ‘Sa7aara hemettiyaageetuppe hageeti intteyyo tuna: occoi, eceree, dumma dumma qommo zaree,  <span class="verse" id="V30">30&#160;</span>geeggee, haulaashoi, korchchee, wakkallainne shaaqanchchai.  <span class="verse" id="V31">31&#160;</span>Sa7aara hemettiya ubbatuppe intteyyo tuna gidiyaageeti hegeeta; etappe haiqqidabaa bochchiya ubbi omarssi gakkanaashin tuna.  <span class="verse" id="V32">32&#160;</span>Etappe haiqqidabi aiba bolli kunddikkokka, he eti a bolli kunddido miishshai tuna; mitta miishsha woikko maayo woikko galbba woikko qarcciita gidinkka, go7ettiyo miishsha ubbaa haatta giddon wottite; hegee omarssi gakkanaashin tuna; Hegaappe guyyiyan, geeshsha gidana.  <span class="verse" id="V33">33&#160;</span>Ha sa7aara hemettiyaageetuppe issuwaa bautai ai urqqa miishshaa giddon kunddikkokka, a giddon de7iyaabi ubbi tuna; he miishshaa menttite.  <span class="verse" id="V34">34&#160;</span>He miishshaa giddon de7iya haattaappe miyo ai quma bolli xokkikkokka, he qumai tuna; qassi uyiyoobi aibanne gido, he miishshaa giddon de7ikko, ikka tuna.  <span class="verse" id="V35">35&#160;</span>Hageetu ahi a bolli kunddiyoobi aiba gidikkokka tuna. Coociyaa woi kattiyo urqqa miishshaa gidikkokka menttite; eti intteyyo tuna.  <span class="verse" id="V36">36&#160;</span>Hageetu bautai bochchiyoobai ubbai tuna gidikkonne, pulttoinne haatta ollai geeshsha.  <span class="verse" id="V37">37&#160;</span>Eta bautaappe issoi zeranau wottido zeretta kattaa bolli kunddikko, hegee tunenna.  <span class="verse" id="V38">38&#160;</span>SHin he zerettaa bolli haatti gukki simmin, eta bautaappe issoinne a bolli kunddikko, he zerettai intteyyo tuna. </div><div class='p'> <span class="verse" id="V39">39&#160;</span>“ ‘Qassi intte miyo mehetuppe issoi haiqqin, a bautaa bochchiya ooninne omarssi gakkanaashin tuna.  <span class="verse" id="V40">40&#160;</span>Ooninne he mehiyaa bautaappe miikko, ba maayuwaa meecco; omarssi gakkanaashin i tuna; qassi ooninne a bautaa tookkidi denttikko, ba maayuwaa meecco; omarssi gakkanaashin i tuna. </div><div class='p'> <span class="verse" id="V41">41&#160;</span>“ ‘Sa7aara gooshettiya mereta ubbai intteyyo tuna; a mooppite.  <span class="verse" id="V42">42&#160;</span>Uluwan gooshettiyaabaa gidin, woi oiddu gediyan hemettiyaabaa gidin, woi qassi daro gedee de7iyoobaa gidinkka, sa7aara gooshettiya mereta ubbai tuna gidiyo gishshau a mooppite.  <span class="verse" id="V43">43&#160;</span>Sa7aara gooshettiya mereta ubban intte huuphiyau tunoppite; qassi etan intte asatettaa tunissoppite.  <span class="verse" id="V44">44&#160;</span>Taani, GODAI, intte Xoossaattennee. Taani geeshsha gidiyo gishshau, inttekka inttena dummayidi, geeshsha gidite. Sa7aara gooshettiyaabatun intte asatettaa tunissoppite.  <span class="verse" id="V45">45&#160;</span>Aissi giikko, taani intte Xoossaa gidanau, inttena Gibxxe biittaappe kessida GODAATTENNEE. Hegaa gishshau, taani geeshsha gidiyo gishshau, inttekka geeshsha gidite’ yaagite” yaagiis. </div><div class='p'> <span class="verse" id="V46">46&#160;</span>Mehetu, kafotu, haatta giddon paxa qaaxxiya meretatu ubbatunne sa7aara hemettiya meretatu ubbatu wogai hagaa.  <span class="verse" id="V47">47&#160;</span>Hegeenne intte tunaanne geeshshaa, qassi shemppoi de7iyo meretatuppe miyoogeetanne meennaageeta shaakkidi eranaassa. </div><ul class='tnav'>
<li><a href='index.htm'>Wogaabaa</a></li>
<li><a href='LEV10.htm'>&lt;</a></li>
<li><a href='LEV.htm'>11</a></li>
<li><a href='LEV12.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
