<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Qoodaabaa 10</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Qoodaabaa</a></li>
<li><a href='NUM09.htm'>&lt;</a></li>
<li><a href='NUM.htm'>10</a></li>
<li><a href='NUM11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='s'>Biraappe Oosettida Naa77u Xurumbbata </div><div class='p'> <span class="verse" id="V1">1&#160;</span>GODAI Muusa hagaadan yaagiis;  <span class="verse" id="V2">2&#160;</span>“Naa77u xurumbbata biraappe qoxxada ootta; yaatada asaa shiiquwau xeeganaunne qassi dunkkaanidosaappe denddanau denttettanaadan punna.  <span class="verse" id="V3">3&#160;</span>Ha naa77u xurumbbati punettiyo wode, asai ubbai Xoossaa Dunkkaaniyaa penggee neekko shiiqo.  <span class="verse" id="V4">4&#160;</span>SHin issi xurumbba xalaalai punettikko, Israa7eela zareta halaqati ne sintti shiiqona.  <span class="verse" id="V5">5&#160;</span>Neeni xurumbbaa xoqqu oottada punniyo wode Xoossaa Dunkkaaniyaappe arshsho baggaara dunkkaanida zareti denddona.  <span class="verse" id="V6">6&#160;</span>Xurumbbaa naa77antto xoqqu oottada punniyo wode, tohossa baggaara dunkkaanida zareti denddona. Xurumbbai xoqqu gi punettiyoogee denddanau malaata gido.  <span class="verse" id="V7">7&#160;</span>Yaa7au asaa shiishshanau xurumbbaa punna; shin cenggurssaa xoqqu oottada punnoppa.  <span class="verse" id="V8">8&#160;</span>Aaroona naati qeeseti xurumbbaa punnona. Hagee neeyyoonne yiya yeleta ubbau merina woga gido. </div><div class='p'> <span class="verse" id="V9">9&#160;</span>“Intte biittan woraajjiya intte morkkiyaara intte olettanau kiyiyo wode, he xurumbbata xoqqu oottidi punnite. Hegan GODAI intte Xoossai inttena he wode hassayidi, intte morkkiyaappe inttena ashshana.  <span class="verse" id="V10">10&#160;</span>Hegaadankka, qassi intte ufaittiyo gallassi, baalaa bonchchanau intte keerido gallassinne aginai xeeriyo baalan, intte xuuggiyo yarshshiyo wodenne intte issippetettaa yarshshuwaa yarshshiyo wode he xurumbbata punnite; hegee Xoossaa sinttan inttena hassayissiyaagaa gidana. Taani GODAA, intte Xoossaa” yaagiis. </div><div class='s'>Israa7eela Asai Siinaa Bazzuwaappe Denddiis </div><div class='p'> <span class="verse" id="V11">11&#160;</span>Naa77antta laittan naa77antta aginan laatamantta gallassi, shaarai Xoossaa Dunkkaaniyaa bollappe denddiis.  <span class="verse" id="V12">12&#160;</span>Hegaappe guyyiyan, Israa7eela asai Siinaa Bazzuwaappe denddiis; shaarai Paaraana giyo bazzuwaa gakkidi wodhdhiis.  <span class="verse" id="V13">13&#160;</span>Eti ha koiro buussau GODAI Muuse baggaara azazidoogaadan denddidosona. </div><div class='p'> <span class="verse" id="V14">14&#160;</span>Yihudaa zaretuura dunkkaanida baggai bantta armmaa oiqqidi denddiis. Yihudaa zaretu halaqai Aminadaaba na7aa Na7asoona;  <span class="verse" id="V15">15&#160;</span>Yisaakoora zaretu halaqai Xu7aara na7aa Nataani7eela;  <span class="verse" id="V16">16&#160;</span>Zaabiloona zaretu halaqai Heloona na7aa Eli7aaba. </div><div class='p'> <span class="verse" id="V17">17&#160;</span>Hegaappe guyyiyan, Xoossaa Dunkkaaniyaa shoddin, Gershshoona yaratinne Maraara yarati tookkidi denddidosona. </div><div class='p'> <span class="verse" id="V18">18&#160;</span>Kaallidi Roobeela zaretuura dunkkaanida baggai bantta armmaa oiqqidi denddiis. Roobeela zaretu halaqai SHade7uura na7aa Eliixuura;  <span class="verse" id="V19">19&#160;</span>Simoona zaretu halaqai Xuriishadaaya na7aa SHalumi7eela;  <span class="verse" id="V20">20&#160;</span>Gaada zaretu halaqai Da7u7eela na7aa Eliyasaafa. </div><div class='p'> <span class="verse" id="V21">21&#160;</span>Hegaappe guyyiyan, Qahaata yarati geeshsha miishshata tookkidi denddidosona. Eti gakkanaappe kasetidi, Xoossaa Dunkkaanee toletti uttiis. </div><div class='p'> <span class="verse" id="V22">22&#160;</span>Kaallidi Efireema zaretuura dunkkaanida baggai ba armmaa oiqqidi denddiis. Efireema zaretu halaqai Amihuuda na7aa Elishamaa7a;  <span class="verse" id="V23">23&#160;</span>Minaase zaretu halaqai Padaaxuura na7aa Gamaali7eela;  <span class="verse" id="V24">24&#160;</span>Biniyaama zaretu halaqai Giidi7oona na7aa Abidaana. </div><div class='p'> <span class="verse" id="V25">25&#160;</span>Wurssettan, ha cita ubbaayyo guyye baggan naagiya Daana zaretuura dunkkaanida baggai ba armmaa oiqqidi denddiis. Daana zaretu halaqai Amishadaaya na7aa Ahi7eezera;  <span class="verse" id="V26">26&#160;</span>Aseera zaretu halaqai Okiraana na7aa Paagi7eela;  <span class="verse" id="V27">27&#160;</span>Nifttaaleema zaretu halaqai Enaana na7aa Ahiraa7a.  <span class="verse" id="V28">28&#160;</span>Israa7eela asai ba baggan baggan denddidi biyo maarai hagaadaana. </div><div class='p'> <span class="verse" id="V29">29&#160;</span>Muusee Midiyaama asa gidiya ba bolluwaa Yatiro na7aa Hobaaba, “Nuuni GODAI, ‘Taani intteyyo immana’ giido sohuwaa boos; GODAI Israa7eelayyo lo77obaa oottana giido gishshau, neeni nunaara hindda. Nuuni neeyyo lo77obaa oottana” yaagiis. </div><div class='p'> <span class="verse" id="V30">30&#160;</span>Yaagin Hobaabi, “CHii, taani biikke; taani ta biitti ta asaakko baana” yaagiis. </div><div class='p'> <span class="verse" id="V31">31&#160;</span>Yaagin Muusee a, “Hayyanaa, nuna yeggada boopparkkii! Bazzuwan nuuni dunkkaananau bessiyaasaa neeni eraasa; neeni nu biyo ogiyaa nuna kaalettanaukka danddayaasa.  <span class="verse" id="V32">32&#160;</span>Neeni nunaara biikko, GODAI nuuyyo immiyo anjjuwaa ubbaa nuuni nenaara shaakkana” yaagiis. </div><div class='p'> <span class="verse" id="V33">33&#160;</span>Yaatin eti GODAA deriyaappe denddidi, heezzu gallassa keena ogiyaa biidosona. GODAA Maachchaa Taabootai eti shemppiyo sohuwaa demmanau he heezzu gallassan etappe sinttau biis.  <span class="verse" id="V34">34&#160;</span>Eti dunkkaanidosaappe denddiyo wode ubban, GODAA shaarai gallassi gallassi etappe bollaara de7ees.  <span class="verse" id="V35">35&#160;</span>Taabootai denddiyo wode ubban Muusee, “Abeet GODAU, dendda! Ne morkketi laalettona; Nena ixxiyaageetakka ne sinttappe baqatona” yaagees.  <span class="verse" id="V36">36&#160;</span>Taabootai shemppiyo wode ubban Muusee, “Abeet GODAU, ha daro sha7an qoodettiya Israa7eela asaakko neeni simma” yaagees. </div><ul class='tnav'>
<li><a href='index.htm'>Qoodaabaa</a></li>
<li><a href='NUM09.htm'>&lt;</a></li>
<li><a href='NUM.htm'>10</a></li>
<li><a href='NUM11.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
