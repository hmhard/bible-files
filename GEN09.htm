<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Doomettaabaa 9</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Doomettaabaa</a></li>
<li><a href='GEN08.htm'>&lt;</a></li>
<li><a href='GEN.htm'>9</a></li>
<li><a href='GEN10.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='s'>Xoossai Noheera Maacettido Maachchaa </div><div class='p'> <span class="verse" id="V1">1&#160;</span>Xoossai Nohanne a attuma naata hagaadan yaagidi anjjiis; “Yelettite; corattite; sa7a ubbaa kumite.  <span class="verse" id="V2">2&#160;</span>Sa7aa do7ati ubbai, saluwaa kafoti ubbai, biittan woxxi qaaxxiyaabai ubbainne abban de7iya moleti ubbai intteyyo yayyonanne dagammona. Eti intteyyo aadhdhidi imettidosona;  <span class="verse" id="V3">3&#160;</span>taani mokkiya dumma dumma kattata intteyyo immidoogaadankka, paxa de7iya woxxi qaaxxiya mereta ubbai intteyyo quma gidana.  <span class="verse" id="V4">4&#160;</span>SHin biron shemppoora de7iya suuttai a giddon de7iyo ashuwaa mooppite.  <span class="verse" id="V5">5&#160;</span>Taani intte shemppuwaara de7iya intte suuttaa do7a ubbaappe tumu achchana; qassi asa ubbaappekka, a mala asaa suuttaa achchana.  <span class="verse" id="V6">6&#160;</span>Xoossai asaa bana Xoossaa milatissidi medhdhido gishshau, asa suutta gussiya oona gidikkonne, a suuttaikka asa kushen gukkana.  <span class="verse" id="V7">7&#160;</span>Intte yelettite; corattite; sa7an darite; an corattite” yaagiis. </div><div class='p'> <span class="verse" id="V8">8&#160;</span>Hegaappe guyyiyan, Xoossai Nohanne aara de7iya a attuma naata hagaadan yaagiis;  <span class="verse" id="V9">9-10&#160;</span>“Simmi ha77i, taani ta maachchaa inttenaara, intteppe guyyiyan intte zerettaaranne paxa nenaara de7iya mereta ubbaara maacettais; ee, taani ta maachchaa kafuwaara, mehiyaara, sa7aa do7a ubbaaranne, markkabiyaappe inttenaara kiyida, paxa de7iya mereta ubbaara maacettais.  <span class="verse" id="V11">11&#160;</span>Taani inttenaara ta maachchaa maacettais; hagaappe sinttan paxa de7iyaabai ubbai bashshaa haattan mulekka xayenna; ha sa7aa bashshiya haatti hagaappe sinttan mulekka de7enna” yaagiis. </div><div class='p'> <span class="verse" id="V12">12&#160;</span>Qassikka Xoossai, “Taani taappenne intteppe, inttenaara de7iya paxa meretatu ubbaappe gidduwan yaana yeleta ubbaara maacettiyo maachchaa malaatai hagaa;  <span class="verse" id="V13">13&#160;</span>taani ta zuullaa shaaran essaas; i taappenne ha sa7aappe gidduwan de7iya maachchau malaata gidana.  <span class="verse" id="V14">14&#160;</span>Taani sa7aappe bollan shaaraa ehiido wodenne shaaran zuullai beettido wode,  <span class="verse" id="V15">15&#160;</span>taappenne intteppe paxa de7iya dumma dumma qommo mereta ubbaappe gidduwan maacettido ta maachchaa hassayana; paxa de7iyaabaa ubbaa xaissanau hagaappe sinttan mulekka bashshaa haatti yeenna.  <span class="verse" id="V16">16&#160;</span>Zuullai shaaran beettido wode audenne, taani a be7ana; be7ada taappe Xoossaappenne ha sa7aa bollan paxa de7iya dumma dumma qommo mereta ubbaappe gidduwan maacettido merinaa maachchaa taani hassayana” yaagiis. </div><div class='p'> <span class="verse" id="V17">17&#160;</span>Yaagidi Xoossai Noha, “Taani taappenne ha sa7aa bollan paxa de7iyaabaa ubbaappe gidduwan maacettido maachchaa malaatai hagaa” yaagiis. </div><div class='s'>Nohanne A Naata </div><div class='p'> <span class="verse" id="V18">18&#160;</span>Markkabiyaappe kiyida Nohe attuma naati Seema, Kaamanne Yaafeeta; Kaami Kanaane aawaa.  <span class="verse" id="V19">19&#160;</span>Hageeti heezzaikka Nohe naata; sa7an ubban de7iya asai etappe yelettiis. </div><div class='p'> <span class="verse" id="V20">20&#160;</span>Nohee goshshanchcha; i woiniyaa turaa tokettaa doommiis.  <span class="verse" id="V21">21&#160;</span>Issi gallassi i he woiniyaa eessaa uyidi mattottiis; mattottidi ba dunkkaaniyaa giddon kallo xiire zin77iis.  <span class="verse" id="V22">22&#160;</span>Kanaane aawaa Kaami ba aawaa kalluwaa be7iis; be7idi, kare kiyidi, ba naa77u ishanttuyyo yootiis.  <span class="verse" id="V23">23&#160;</span>SHin Seeminne Yaafeeti afala issuwaa ekkidi, naa77aikka bantta hashiyaara hashiyaara gatti oiqqidi, guyyegutti hemetti gelidi, bantta aawaa kalluwaa kammidosona; eti bantta aawaa kalluwaa be7enna mala bantta som77uwaa wora zaaridosona. </div><div class='p'> <span class="verse" id="V24">24&#160;</span>Nohee mattoi aadhdhin beegottidi, a na7ai ubbaappe kaaloi a oottidobaa eriis.  <span class="verse" id="V25">25&#160;</span>Eridi a, </div><div class='q'>“Kanaani qanggettidaagaa gido! </div><div class='q'>I ba ishanttuyyo wurssetta aille gidana” </div><div class='q2'>yaagiis. </div><div class='q'> <span class="verse" id="V26">26&#160;</span>Qassikka Nohee, </div><div class='q'>“GODAI, Seema Xoossai galatetto! </div><div class='q2'>Kanaani Seema aille gido; </div><div class='q'> <span class="verse" id="V27">27&#160;</span>Xoossai Yaafeeta biittaa aasso.<a href="#FN1" class="notemark">11<span class="popup"> Yaafeeta birshshettai “Aasso” giyoogaa milatees.</span></a> </div><div class='q'>Yaafeeta zareti Seema zaretu giddon de7ona; </div><div class='q2'>Kanaani Yaafeeta aille gido” yaagiis. </div><div class='p'> <span class="verse" id="V28">28&#160;</span>Bashshaa haattaappe guyyiyan, Nohee heezzu xeetanne ishatamu laittaa de7iis.  <span class="verse" id="V29">29&#160;</span>Nohee muleera uddufun xeetanne ishatamu laittaa de7idi haiqqiis. </div><ul class='tnav'>
<li><a href='index.htm'>Doomettaabaa</a></li>
<li><a href='GEN08.htm'>&lt;</a></li>
<li><a href='GEN.htm'>9</a></li>
<li><a href='GEN10.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">11</span><a class="notebackref" href="#V27">9:27</a>
 <span class="ft">Yaafeeta birshshettai “Aasso” giyoogaa milatees.</span></p>

<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
