<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Eranchchaa Maxaafaa 3</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Eranchchaa Maxaafaa</a></li>
<li><a href='ECC02.htm'>&lt;</a></li>
<li><a href='ECC.htm'>3</a></li>
<li><a href='ECC04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Ubbabaukka Wodee De7ees </div><div class='p'> <span class="verse" id="V1">1&#160;</span>Ubbabau wodee de7ees; saloppe garssa baggaara oosettiyaabau ubbau </div><div class='q2'>a laittai laittai de7ees. </div><div class='q'> <span class="verse" id="V2">2&#160;</span>Hegaa gishshau, yelettanau wodee de7ees; </div><div class='q2'>haiqqanaukka wodee de7ees. </div><div class='q'>Tokkanau wodee de7ees; </div><div class='q2'>tokkidoogaa shoddanaukka wodee de7ees. </div><div class='q'> <span class="verse" id="V3">3&#160;</span>Woranau wodee de7ees; </div><div class='q2'>pattanaukka wodee de7ees. </div><div class='q'>Qolanau wodee de7ees; </div><div class='q2'>qassi keexxanaukka wodee de7ees. </div><div class='q'> <span class="verse" id="V4">4&#160;</span>Yeekkanau wodee de7ees; </div><div class='q2'>miiccanaukka wodee de7ees. </div><div class='q'>Kayyottanau wodee de7ees; </div><div class='q2'>qassi ufaittidi yexxanaukka wodee de7ees. </div><div class='q'> <span class="verse" id="V5">5&#160;</span>SHuchchaa laalanau wodee de7ees; </div><div class='q2'>shuchchaa shiishshanaukka wodee de7ees. </div><div class='q'>Qoomettanau wodee de7ees; </div><div class='q2'>qassi shaahettanaukka wodee de7ees. </div><div class='q'> <span class="verse" id="V6">6&#160;</span>Koyidi demmanau wodee de7ees; </div><div class='q2'>bashshanaukka wodee de7ees. </div><div class='q'>SHiishshi oiqqanau wodee de7ees; </div><div class='q2'>laalanaukka wodee de7ees. </div><div class='q'> <span class="verse" id="V7">7&#160;</span>Peeranau wodee de7ees; </div><div class='q2'>sikkanaukka wodee de7ees. </div><div class='q'>Co77u gaanau wodee de7ees; </div><div class='q2'>qassi haasayanaukka wodee de7ees. </div><div class='q'> <span class="verse" id="V8">8&#160;</span>Dosanau wodee de7ees; </div><div class='q2'>ixxanaukka wodee de7ees. </div><div class='q'>Olaassi wodee de7ees; </div><div class='q2'>saruwaassi wodee de7ees. </div><div class='p'> <span class="verse" id="V9">9&#160;</span>Yaatin, oosanchchi ba daafurido daafuraappe aiba wore demmii?  <span class="verse" id="V10">10&#160;</span>Taani qassi, asaa naati daafuridi oottana mala, Xoossai immido toohoi keehi deexo gidiyoogaa be7aas.  <span class="verse" id="V11">11&#160;</span>Xoossai ubbabaa a wodiyan wodiyan loittidi oottiis. Xoossai asaa wozanan merinatettaa wottiis; hegaa gidikkonne, Xoossai oottidobaa ubbaa koiruwaappe wurssettai gakkanaashin, asai wurssidi eranau danddayenna.  <span class="verse" id="V12">12&#160;</span>Hegaa gishshau, asi ba de7ido laittan lo77iyaabaa oottiyoogaappenne, ufaittiyoogaappe aadhdhiyaabi aibinne bainnaagaa taani akeekaas.  <span class="verse" id="V13">13&#160;</span>Qassi, asassi au a daafurau waaga gidiyaabi muussaaninne ushshan bana ufaissiyoogaa; hegeekka au Xoossaappe imettida imota. </div><div class='p'> <span class="verse" id="V14">14&#160;</span>Xoossai oottidobai ubbai merinau de7iyaabaa gidiyoogaa taani eraas; i oottidobaa bollan gujjanau woikko appe haa guuttanau danddayettenna. Xoossai hegaa oottidoogee, asai baayyo yayyidi bonchchanaassa.  <span class="verse" id="V15">15&#160;</span>Ha77i haniiddi de7iyaabai woikko sinttappe hananau de7iyaabai ubbai kase aadhdhida wodiyan hanidabaa; aissi giikko, Xoossai kase hanidabai zaari zaaridikka hananaadan oottees. </div><div class='s'>Ha Sa7an Pirddi Geellattidobaa </div><div class='p'> <span class="verse" id="V16">16&#160;</span>Qassi taani, salo gufantton geeshsha pirddaa sohuwan iitatettai, xillotettaa sohuwankka nagarai de7iyoogaa be7aas.  <span class="verse" id="V17">17&#160;</span>Be7ada ta wozanan, “Xoossai xilluwaanne iitaa naa77aakka pirddau shiishshana; aissi giikko, Xoossai allaalle ubbaunne ooso ubbau wodiyaa keeri wottiis” yaagada qoppaas. </div><div class='p'> <span class="verse" id="V18">18&#160;</span>Qassi taani ta wozanan, “Asai do7atuppe kehennaagaa eta bessanau, Xoossai eta paaccees” yaagaas.  <span class="verse" id="V19">19&#160;</span>Aissi giikko, asaa gidin, do7ata gidinkka, eta qaadai issuwaa; issoi haiqqiyoogaadan, hankkoikka haiqqees. Qassi naa77aikka issi carkkuwaa shemppoosona; hegaa gishshau, asatikka do7atuppe kehokkona; hegeekka hada.  <span class="verse" id="V20">20&#160;</span>Eti naa77aikka issi sohuwaa boosona; naa77aikka biittaappe merettido gishshau, biittau simmoosona.  <span class="verse" id="V21">21&#160;</span>Yaatin, asaa shemppoi saluwaa pude kiyiyoogaanne do7atu shemppoi biittaa ciimmau duge wodhdhiyoogaa shaakkidi eranau danddayiyai oonee?  <span class="verse" id="V22">22&#160;</span>Hegaa gishshau, asi ba oottido oosuwan ufaittiyoogaappe kehiyaabi harabi ayyo bainnaagaa be7aas. Aissi giikko, au de7iya lo77o qaadai hegaa xalaala. Asi haiqqiichchobare appe guyyiyan haniyaabaa bessanau, a haiqoppe guyye ehaanau danddayiyai oonee? </div><ul class='tnav'>
<li><a href='index.htm'>Eranchchaa Maxaafaa</a></li>
<li><a href='ECC02.htm'>&lt;</a></li>
<li><a href='ECC.htm'>3</a></li>
<li><a href='ECC04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
