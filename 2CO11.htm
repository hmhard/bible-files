<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Naa77antto Qoronttoosa 11</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Naa77antto Qoronttoosa</a></li>
<li><a href='2CO10.htm'>&lt;</a></li>
<li><a href='2CO.htm'>11</a></li>
<li><a href='2CO12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='s'>PHauloosanne Banttana Yesuusi Kiittiis Giya Worddanchchata </div><div class='p'> <span class="verse" id="V1">1&#160;</span>Intte ta eeyyatettaa guuttaa gencciyaakko lo77o. Hayyanintta genccite.  <span class="verse" id="V2">2&#160;</span>Xoossai qanaatiyoogaadan, taanikka intteban qanaatais; aissi giikko, taani inttena issi attumaagau, Kiristtoosau immana gaada, geela7otettaara de7iya geeshsha geela7eedan giigissa wottaas. </div><div class='p'> <span class="verse" id="V3">3&#160;</span>SHin shooshshai ba geniyaara Hewaano balettidoogaadan, Kiristtoosayyo intte immido intte suure qofai moorettibeennaagee wora biichchanaakkonne gaada hirggais.  <span class="verse" id="V4">4&#160;</span>Aissi giikko, issi urai yiidi, nuuni intteyyo yootido Yesuusappe hara Yesuusa intteyyo yootikko, woi intte ekkido Ayyaanaappenne wonggeliyaappe dumma ayyaanaanne wonggeliyaa intte ekkikko, loittidi gencceeta. </div><div class='p'> <span class="verse" id="V5">5&#160;</span>Yesuusi kiittido ha waannatuppe taani aibinkka laafiyoobaa taayyo milatenna.  <span class="verse" id="V6">6&#160;</span>Taani haasayiyo haasayan tamaarabeenna asa gidikkokka, eratettan gidikke; shin nuuni intteyyo ha yohuwaa asa ubbaa giddon ubba baggaara qonccissida. </div><div class='p'> <span class="verse" id="V7">7&#160;</span>Woi taani inttena miishsha oichchennan, Xoossaa wonggeliyaa mishiraachchuwaa intteyyo coo yootidoogeenne inttena xoqqu oottanau ta huuphiyaa toochchidoogee taayyo nagara gidanddeeshsha!  <span class="verse" id="V8">8&#160;</span>Taani intteyyo oottanau hara woosa keettatun de7iya asaappe miishsha ekka ekkada, he woosa keettata bonqqaas.  <span class="verse" id="V9">9&#160;</span>Qassi taani inttenaara de7ishin, tana metin, intteppe issi uraakka waissabeikke. Aissi giikko, Maqidooniyaappe yiida ishantti tana koshshida ubbabaa taayyo immidosona; taani inttena waissenna mala, kase ta huuphen naagettidoogaadankka sinttaukka naagettana.  <span class="verse" id="V10">10&#160;</span>Kiristtoosa tumatettai tanan de7ishin, ha ta ceeqoi Akaayiyaa biittan awaaninne attenna.  <span class="verse" id="V11">11&#160;</span>Taani hagaa aissi giyaanaa? Inttena siiqenna gishshassee? Taani inttena siiqiyoogaa Xoossai erees. </div><div class='p'> <span class="verse" id="V12">12&#160;</span>SHin he bantta ceeqettiyooban nuuni oottiyoogaadan oottanau gaasottiyaageetu gaasuwaa digganau, ha77i taani oottiyo oosuwaa gujjada oottana.  <span class="verse" id="V13">13&#160;</span>Aissi giikko, eti Yesuusi kiittibeenna worddanchcha asata; hegeetu mala asati Kiristtoosi kiittidoogeeta milatanau bantta meraa laamerettiya kiitettibeenna worddanchchatanne genanchcha oosanchchata.  <span class="verse" id="V14">14&#160;</span>Hegee garamissiyaabaa gidenna; aissi giikko, Seexaanai ba huuphen poo7o kiitanchcha milatanau ba meraa laammees.  <span class="verse" id="V15">15&#160;</span>Hegaa gishshau, Seexaanaa ashkkarati xillotettaa ashkkarata milatanau bantta meraa laamerettikko, hegee gitabaa gidenna; eti wurssettan bantta oosuwaa malaa ekkana. </div><div class='s'>PHauloosa Gakkida Metuwaa </div><div class='p'> <span class="verse" id="V16">16&#160;</span>Taani naa77anttuwaakka gais; tana ooninne eeyya giidi qoppoppo; shin intte tana, i eeyya giikkokka, taani guuttaa ceeqettanaadan, tana eeyya giite.  <span class="verse" id="V17">17&#160;</span>Taani hagaadan xalada ceeqettaidda haasayiyoogee, eeyyatetta haasayappe attin, tana Godai azaziina gidenna.  <span class="verse" id="V18">18&#160;</span>Daro asai ha sa7aaban ceeqettiyo gishshau, taanikka ceeqettana.  <span class="verse" id="V19">19&#160;</span>Intte aadhdhida eranchcha gidiyo gishshau, eeyya asaabaa ufaissan gencceeta.  <span class="verse" id="V20">20&#160;</span>Aissi giikko, ooninne inttena ailleyikko, woi inttebaa miikko, woi inttebaa bonqqikko, intte bolli otorettikko, woi intte qinxxalliyaa baqqikko, gencceeta.  <span class="verse" id="V21">21&#160;</span>Nuuni hegaa oottanau daro daafuranchcha gididoogaa taani yeellataidda yootais. </div><div class='p'>SHin ooninne issiban xalidi ceeqettikko, taanikka ceeqettanau xalais; taani eeyya asadan haasayais.  <span class="verse" id="V22">22&#160;</span>Eti Ibraawetee? Taanikka Ibraawe. Eti Israa7eela asee? Taanikka Israa7eela asa. Eti Abrahaama zaree? Taanikka qassi Abrahaama zare.  <span class="verse" id="V23">23&#160;</span>Eti Kiristtoosa ashkkaratee? Taanikka etappe aadhdhiya ashkkara; taani gooyyiya asadan haasayais; taani daro ootta daafuraas; daro wodiyaa qashettaasinne lissuwan garafettaas; qassi daro wodiyaa haiqqaichchada attaas.  <span class="verse" id="V24">24&#160;</span>Aihudati tana ichchashutoo, hasttamanne uddufunaa lissuwan garafidosona.  <span class="verse" id="V25">25&#160;</span>Roome asai tana heezzutoo dullan shociis; issi gallassi shuchchan caddii caddidi aggiis; markkabee heezzutoo me77in, abba giddon issi qammaanne issi gallassaa aqada pe7aas.  <span class="verse" id="V26">26&#160;</span>Taani daro ogiyaa hemettaas; tana kixa haattinne panggi daafirggidi ashshiis; qassi ta biittaa asainne Aihuda gidenna asai daafirggidi ashshidosona. Qassikka katamai, bazzoi, abbai, tana yashissiis; worddanchcha dabbotikka tana daafirggidi ashshidosona.  <span class="verse" id="V27">27&#160;</span>Taani daafuraasinne metootaas. Darotoo xiskkuwaa xayaas; namisettaas; saamettaas. Darotoo xoomaas; qassi meegettaasinne kallottaas. </div><div class='p'> <span class="verse" id="V28">28&#160;</span>Harabaa ubbaappekka ubba gallassi tau tooho gididabai, woosa keetta ubbau hirggiyoogaa.  <span class="verse" id="V29">29&#160;</span>Daafuriyai oonee? Taani daafurikkinaayye? Nagaran geliyai oonee? Taani un77ettada ayyo qarettikkinaayye? </div><div class='p'> <span class="verse" id="V30">30&#160;</span>Taani ceeqettanau koshshiyaabaa gidikko, taani daafuranchcha gidiyoogaa erissiyaaban ceeqettana.  <span class="verse" id="V31">31&#160;</span>Merinau anjjettida Xoossai, nu Godaa Yesuus Kiristtoosa Aawai, taani worddotennaagaa erees.  <span class="verse" id="V32">32&#160;</span>Damasqqo kataman Aretaasa giyo kawuwaappe garssaara deriyaa haariyaagee, tana oittanau Damasqqo katamaa naagissees.  <span class="verse" id="V33">33&#160;</span>SHin katamaa dirssaa maskkootiyaara tana keeshiyan duge wottin, appe kessa ekkaas. </div><ul class='tnav'>
<li><a href='index.htm'>Naa77antto Qoronttoosa</a></li>
<li><a href='2CO10.htm'>&lt;</a></li>
<li><a href='2CO.htm'>11</a></li>
<li><a href='2CO12.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
