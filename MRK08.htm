<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Marqqoosa 8</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Marqqoosa</a></li>
<li><a href='MRK07.htm'>&lt;</a></li>
<li><a href='MRK.htm'>8</a></li>
<li><a href='MRK09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>Yesuusi Oiddu SHa7u Asaa Miziis </div><div class='r'>(Maatiyoosa 15:32-39) </div><div class='p'> <span class="verse" id="V1">1&#160;</span>Amarida wodiyaappe guyyiyan, daro asai qassi Yesuusakko shiiqiis; asaayyo miyoobi xayin, Yesuusi ba erissiyo ashkkarata baakko xeesidi yaagiis;  <span class="verse" id="V2">2&#160;</span>“Ha daro asai tanaara heezzu gallassi gakkanaassi gam77idi, miyoobaa ainne demmibeenna gishshau, taani asau qarettais.  <span class="verse" id="V3">3&#160;</span>Taani asaa namisaara soo yeddikko, asai biiddi, ogiyan daafuridi kunddana; aissi giikko, issoi issoi haahosaappe yiis” yaagiis. </div><div class='p'> <span class="verse" id="V4">4&#160;</span>Yesuusi erissiyo ashkkarati zaaridi Yesuusa, “Ha bazzuwan ha asa ubbaa mizanau gidiya oitta demmanau danddayiyai oonee?” yaagiis. </div><div class='p'> <span class="verse" id="V5">5&#160;</span>Yaagin Yesuusi eta, “Inttessi aappun oittai de7ii?” yaagidi oichchiis. </div><div class='p'>Eti, “Laappun oittai de7ees” yaagidosona. </div><div class='p'> <span class="verse" id="V6">6&#160;</span>Yesuusi daro asaa, “Sa7an uttite” yaagidi azaziis; qassi laappun oittaa ekkidi, Xoossaa galatiis; galatidi he oittaa menttidi, asaayyo gishana mala, ba erissiyo ashkkaratuyyo immiis. Erissiyo ashkkarati he daro asaassi gishidosona.  <span class="verse" id="V7">7&#160;</span>Etayyo qassikka amarida suuppa moleti de7oosona; Yesuusi hegeetuyyookka Xoossaa galatidi, asau gishana mala, erissiyo ashkkarata azaziis.  <span class="verse" id="V8">8&#160;</span>Asai ubbai miidi kalliis; asai miishin attida xarzzai laappun samppaa kumidaagaa erissiyo ashkkarati denttidosona.  <span class="verse" id="V9">9&#160;</span>Qumaa miida asai oiddu sha7aa gidana; hegaappe guyyiyan, Yesuusi asaa yeddiis.  <span class="verse" id="V10">10&#160;</span>I qassi ba erissiyo ashkkaratuura sohuwaara wolwoluwan gelidi, Dalmmanuta giyo biitti biis. </div><div class='s'>Parisaaweti Banttau Malaatai Oosettana Mala Oichchidosona </div><div class='r'>(Maatiyoosa 16:1-4) </div><div class='p'> <span class="verse" id="V11">11&#160;</span>Parisaaweti yiidi, Yesuusa paaccanau eqqidi, saluwaappe malaataa banttana bessana mala, Yesuusaara palamaa doommidosona. </div><div class='p'> <span class="verse" id="V12">12&#160;</span>Yesuusi keehi tookki shemppidi, “Ha wodiyaa asai aissi malaata koyii? Taani intteyyo tumaa odais; ha wodiyaa asau malaati ubbakka imettenna” yaagiis.  <span class="verse" id="V13">13&#160;</span>Qassi eta hegan yeggi bayidi, naa77anttuwaa wolwoluwan gelidi, abbaappe hefintti pinniis. </div><div class='s'>Parisaawetu Irshshuwaanne Heeroodisa Irshshuwaa </div><div class='r'>(Maatiyoosa 16:5-12) </div><div class='p'> <span class="verse" id="V14">14&#160;</span>Erissiyo ashkkarati qumaa efaanaagaa dogidosona; etau wolwoluwaa giddon issi oittappe hari baawa.  <span class="verse" id="V15">15&#160;</span>Yesuusi eta, “Inttena erite; Parisaawetu irshshuwaappenne Heeroodisa irshshuwaappe naagettite” yaagidi azaziis. </div><div class='p'> <span class="verse" id="V16">16&#160;</span>Eti bantta giddon, “I hagaa giyoogee nuussi qumi bainna gishshaassa” yaagidi haasayaa doommidosona. </div><div class='p'> <span class="verse" id="V17">17&#160;</span>Yesuusi eti giyoogaa eridi, eta yaagiis; “Intteyyo oitti bainnaagaa aissi haasayeetii? Ha77inne erekketii? Woi akeekekketii? Yootin siyekketii?  <span class="verse" id="V18">18&#160;</span>Intteyyo aifee de7ees; be7ekketii? Qassi haittai de7ees; siyekketii? Intteyyo hassayettennee?  <span class="verse" id="V19">19&#160;</span>Taani ichchashu oittaa ichchashu sha7u asau battido wode, aappun samppaa kumida xarzzaa denttidetii?” yaagiis. </div><div class='p'>Yaagin eti, “Tammanne naa77u samppaa kumida xarzzaa denttida” yaagidosona. </div><div class='p'> <span class="verse" id="V20">20&#160;</span>“Taani qassikka laappun oittaa oiddu sha7u asau battido wode, aappun samppaa kumida xarzzaa denttidetii?” yaagiis. </div><div class='p'>Yaagin eti, “Laappun samppaa kumida xarzzaa denttida” yaagidosona. </div><div class='p'> <span class="verse" id="V21">21&#160;</span>I qassi, “Ha77inne akeekibeekketii?” yaagiis. </div><div class='s'>Yesuusi Beetasaidan Issi Qooqiyaa Pattiis </div><div class='p'> <span class="verse" id="V22">22&#160;</span>Yesuusinne erissiyo ashkkarati Beetasaida giyo katamaa biidosona; amarida asati qooqe bitaniyaa Yesuusakko ehiidi, he bitaniyaa bochchana mala, a woossidosona.  <span class="verse" id="V23">23&#160;</span>Yesuusi qooqe bitaniyaa kushiyaa oiqqidi, qeeri katamaappe gaxaa kessiis; a aifiyan cuchchidi, ba kushiyaa a bolli wottidi, “Neeyyo aibakko beettii?” yaagidi oichchiis. </div><div class='p'> <span class="verse" id="V24">24&#160;</span>Bitanee xeellidi, “Taani asaa be7ais; shin asai hemettiiddi, mitta milatees” yaagiis. </div><div class='p'> <span class="verse" id="V25">25&#160;</span>Hegaappe guyyiyan, Yesuusi naa77anttuwaa bitaniyaa aifiyan ba kushiyaa wottin, bitanee loittidi xeelliis; a aifee paxiis; qassi ubbabaakka geeshshidi be7iis.  <span class="verse" id="V26">26&#160;</span>Yesuusi bitaniyaa a soo yeddiiddi, “Harai atto qeeri katamaakka geloppa” yaagiis. </div><div class='s'>PHeexiroosa Ammanuwaanne A Markkatettaa </div><div class='r'>(Maatiyoosa 16:13-20; Luqaasa 9:18-21) </div><div class='p'> <span class="verse" id="V27">27&#160;</span>Yesuusi ba erissiyo ashkkaratuura Piliphphoosa-Qiisaariyan de7iya qeeri katamata biis; biishin ogiyan Yesuusi, “Tana asai oona gii?” yaagidi ba erissiyo ashkkarata oichchiis. </div><div class='p'> <span class="verse" id="V28">28&#160;</span>Erissiyo ashkkarati, “Issi issi asai nena, ‘Xammaqiya Yohaannisa’ gees; harati, ‘Eelaasa’ goosona; qassi harati, ‘Hananabaa yootiyaageetuppe issuwaa’ goosona” yaagidosona. </div><div class='p'> <span class="verse" id="V29">29&#160;</span>Yaagin Yesuusi eta, “Yaanin intte tana oona geetii?” yaagidi oichchiis. </div><div class='p'>PHeexiroosi, “Neeni Kiristtoosa” yaagidi zaariis. </div><div class='p'> <span class="verse" id="V30">30&#160;</span>Yesuusi, “Tabaa ooyyoonne odoppite” yaagidi eta azaziis. </div><div class='s'>Yesuusi Bana Gakkana Metuwaabaanne Waayiyaabaa Koiruwaa Haasayiis </div><div class='r'>(Maatiyoosa 16:21-28; Luqaasa 9:22-27) </div><div class='p'> <span class="verse" id="V31">31&#160;</span>Yesuusi ba erissiyo ashkkarata, “Taani, Asa Na7ai, daro waayettanau bessees; cimati, qeese halaqatinne higgiyaa tamaarissiyaageeti tana ixxanau bessees; eti tana woranaunne taani heezzantto gallassappe guyyiyan, haiquwaappe denddanau bessees” yaagidi tamaarissuwaa doommiis.  <span class="verse" id="V32">32&#160;</span>Hegaa i etayyo geeshshidi odiis; PHeexiroosi a issi baggi zaaridi, zoretaa doommiis. </div><div class='p'> <span class="verse" id="V33">33&#160;</span>SHin Yesuusi guyye simmidi, ba erissiyo ashkkarata xeellidi PHeexiroosa, “Kichcha ta matappe! Ha Seexaanau, neeni asi dosiyoobaa qoppiyoogaappe attin, Xoossai dosiyoobaa qoppakka” yaagiis. </div><div class='s'>Yesuusa Kaalliyoogee Bana Kaddanaagaa Oichchees </div><div class='r'>(Maatiyoosa 10:38-39; 16:24-28; Luqaasa 9:23-27; 14:26-27) </div><div class='p'> <span class="verse" id="V34">34&#160;</span>Qassi Yesuusi daro asaanne ba erissiyo ashkkarata baakko xeesidi, hagaadan yaagiis; “Tana kaallana koyiya urai de7ikko, bana yeggi bayo; yaatidi ba masqqaliyaa tookkidi, tana kaallo.  <span class="verse" id="V35">35&#160;</span>Aissi giikko, ba shemppuwaa ashshana koyiya urai bashshana; shin ta gishshaunne wonggeliyaa mishiraachchuwaa gishshau ba shemppuwaa bashshiya urai ashshana.  <span class="verse" id="V36">36&#160;</span>Aissi giikko, issi urai sa7an de7iya ubbabaa bau shiishshidi, ba shemppuwaa bashshikko, a ai maaddanee?  <span class="verse" id="V37">37&#160;</span>Issi urai ba shemppuwaa wozanau ai immana danddayii?  <span class="verse" id="V38">38&#160;</span>Xoossaa ammanenna mala diggiya ha nagaranchcha wodiyan, issi urai tanaaninne ta qaalan yeellatikko, taanikka, Asa Na7ai, qassi ta Aawaa bonchchuwan geeshsha kiitanchchatuura yiyo wode, aani yeellatana” yaagiis. </div><ul class='tnav'>
<li><a href='index.htm'>Marqqoosa</a></li>
<li><a href='MRK07.htm'>&lt;</a></li>
<li><a href='MRK.htm'>8</a></li>
<li><a href='MRK09.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
