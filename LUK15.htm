<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Luqaasa 15</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luqaasa</a></li>
<li><a href='LUK14.htm'>&lt;</a></li>
<li><a href='LUK.htm'>15</a></li>
<li><a href='LUK16.htm'>&gt;</a></li>
</ul>
<div class="main">
 
<div class='chapterlabel' id="V0"> 15</div><div class='s'>Bayidi Beettida Dorssaa </div><div class='r'>(Maatiyoosa 18:12-14) </div><div class='p'> <span class="verse" id="V1">1&#160;</span>Issi gallassi, giiraa shiishshiyaageetinne nagaranchchati Yesuusabaa siyanau daroti akko shiiqidosona.  <span class="verse" id="V2">2&#160;</span>Parisaawetinne higgiyaa tamaarissiyaageeti, “Hagee nagaranchchatuura dabbotees; etaara mees” yaagidi, Yesuusa bolli zuuzummidosona. </div><div class='p'> <span class="verse" id="V3">3&#160;</span>Zuuzummin Yesuusi etassi ha leemisuwaa odiiddi,  <span class="verse" id="V4">4&#160;</span>“Intteppe issi uraassi xeetu dorssi de7iyoogee etappe issinna geelladan bayiyaabaa gidikko, uddufun tammanne uddufunaa buuran yeggi bayidi, issinno demmana gakkanaashin koyanau beennee?  <span class="verse" id="V5">5&#160;</span>He bayida dorssiyo demmido wode ufaittidi, ba hashiyan tookkees.  <span class="verse" id="V6">6&#160;</span>Tookkidi soo ehiidi, ba laggetanne ba shoorota issippe xeesees; xeesidi, ‘Taani ta bayida dorssiyo demmido gishshau, tanaara ufaittite’ yaagidi, etassi odees.  <span class="verse" id="V7">7&#160;</span>Taani intteyyo odiyoogee aibee giikko, hegaadan nagaraappe simmana koshshenna uddufun tammanne uddufun xillotun ufaittanaappe ba nagaraappe simmiya issi nagaranchchan saluwan de7iyaageeti ufaittana. </div><div class='s'>Bayidi Beettida Bootta SHilinggiyaa </div><div class='p'> <span class="verse" id="V8">8&#160;</span>“Woikko tammu bootta shilinggee de7iyoora geelladan, issi shilinggee bayikko, xomppiyaa xomppada, ba keettaa pittada demmana gakkanaashin, minttada koyennaara oonee?  <span class="verse" id="V9">9&#160;</span>Demmido wode, a ba laggetanne ba shoorota issippe xeesada, ‘Taani ta bayida shilinggiyaa demmido gishshau, tanaara ufaittite’ yaagana.  <span class="verse" id="V10">10&#160;</span>Taani inttessi odais; hegaadan Xoossaa kiitanchchati nagaraappe simmiya issi nagaranchchan ufaittana” yaagiis. </div><div class='s'>Bayidi Beettida Na7aa </div><div class='p'> <span class="verse" id="V11">11&#160;</span>Qassikka Yesuusi hagaadan yaagiis; “Issi bitaniyaassi naa77u naati de7oosona.  <span class="verse" id="V12">12&#160;</span>Etappe kaaloi ba aawaa, ‘Ta aawau, neessi de7iyaabaappe tana gakkiyaagaa shaakkada hamma’ yaagin, aawai baassi de7iyaabaa ba naa77u naatussi shaakkiis. </div><div class='p'> <span class="verse" id="V13">13&#160;</span>“Guutta gallassaappe guyyiyan, kaalo na7ai ba miishshaa ubbaa shiishshi ekkidi, haaho dere biis. Hegan miishshaa ohettaa mooridi, ba miishshaa laaliis.  <span class="verse" id="V14">14&#160;</span>Ayyo de7iyaabai ubbai wuriichchidoogaappe guyyiyan, he biittan wolqqaama koshai gelin, i tuggatiis.  <span class="verse" id="V15">15&#160;</span>He dere asaappe issuwaakko biidi, ‘Tana neessi ashkkara oottarkkii?’ yaagin, bitanee ba gudunttaa wudiyaa heemmanau dembbaa a yeddiis.  <span class="verse" id="V16">16&#160;</span>Gudunttaa wudee miyo harqquwaa maanaukka amottiis; shin ayyo ainne immidai baawa. </div><div class='p'> <span class="verse" id="V17">17&#160;</span>“Ba mooruwaa hassayidi, ‘Qumai xoonidi sa7an attiyo ta aawaa oosanchchati aappuna shin, tana hagan namisai worii?  <span class="verse" id="V18">18&#160;</span>Denddada ta aawaakko baada, “Ta aawau, taani Xoossaakka nenakka naaqqaas.  <span class="verse" id="V19">19&#160;</span>Hagaappe sinttan ne na7a geetettanaukka bessikke; tana ne ashkkaratuppe issuwaadan wottarkkii” gaana’  <span class="verse" id="V20">20&#160;</span>yaagidi denddidi, ba aawaakko yiis. </div><div class='p'>“I biron haahuwan de7ishin, a aawai a be7idi, ayyo mishettiis; woxxi qoommidi, a yeriis. </div><div class='p'> <span class="verse" id="V21">21&#160;</span>“Na7ai, ‘Ta aawau, taani Xoossaakka nenakka naaqqaas; hagaappe sinttan ne na7a geetettanaukka bessikke’ yaagiis. </div><div class='p'> <span class="verse" id="V22">22&#160;</span>“SHin a aawai ba ashkkarata hagaadan yaagiis; ‘Ubbaappe lo77iya maayuwaa eesuwan ehiidi, a maizzite; a kushiyan migiduwaa a gediyankka caammaa wottite.  <span class="verse" id="V23">23&#160;</span>Modhdho mirgguwaa ehiidi shukkite; moos, ufaittoos.  <span class="verse" id="V24">24&#160;</span>Aissi giikko, hagee ta na7ai haiqqiis; shin paxiis; qassi bayiis; shin beettiis’ yaagin, ufaissaa doommidosona. </div><div class='p'> <span class="verse" id="V25">25&#160;</span>“Baira na7ai gaden de7iyaagee yiidi, soo matiyo wode, karaabiyaanne yettaa siyiis.  <span class="verse" id="V26">26&#160;</span>Ashkkaratuppe issuwaa xeesidi, ‘Hegee aibee?’ yaagidi oichchiis.  <span class="verse" id="V27">27&#160;</span>Oichchin ashkkarai, ‘Ne ishai saro yiido gishshau, ne aawai modhdho mirgguwaa ayyo shukissiis’ yaagiis. </div><div class='p'> <span class="verse" id="V28">28&#160;</span>“Baira na7ai hanqqettidi, soo gelennan ixxin, a aawai kare kiyidi, a woossiis.  <span class="verse" id="V29">29&#160;</span>SHin i ba aawaa hagaadan yaagiis; ‘Hagaa keena laittaa neessi daro oottaas; neeni giidobaa polennan mulekka aggabeikke; ta laggetuura ufaittana mala, taassi harai atto issi deeshsha marakka imma erakka.  <span class="verse" id="V30">30&#160;</span>SHin hagee ne na7ai, ne miishshaa shaaramuxa maccaasan wurssidaagee yin, ayyo modhdho mirgguwaa shukkadasa’ yaagiis. </div><div class='p'> <span class="verse" id="V31">31&#160;</span>“Yaagin aawai a, ‘Ta na7au, neeni ubba wode tanaara de7aasa; tabai ubbaikka neessa.  <span class="verse" id="V32">32&#160;</span>SHin hagee ne ishai, haiqqidaagee paxido gishshaunne bayidaagee beettido gishshau, nuuni miiddi uyiiddi ufaittana koshshees’ yaagiis” giidi Yesuusi yootiis. </div><ul class='tnav'>
<li><a href='index.htm'>Luqaasa</a></li>
<li><a href='LUK14.htm'>&lt;</a></li>
<li><a href='LUK.htm'>15</a></li>
<li><a href='LUK16.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
