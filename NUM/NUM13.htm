<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Qoodaabaa 13</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Qoodaabaa</a></li>
<li><a href='NUM12.htm'>&lt;</a></li>
<li><a href='NUM.htm'>13</a></li>
<li><a href='NUM14.htm'>&gt;</a></li>
</ul>
<div class="main">
 
<div class='chapterlabel' id="V0"> 13</div><div class='s'>Kanaane Biittaa Wochchanau Biida Asata </div><div class='p'> <span class="verse" id="V1">1&#160;</span>GODAI, Muusa,  <span class="verse" id="V2">2&#160;</span>“Taani Israa7eelatuyyo immiyo Kanaane biittaa wochchana mala, amarida asa kiitta; eta zare ubbaappe issi issi halaqaa kiitta” yaagiis.  <span class="verse" id="V3">3&#160;</span>Yaagin Muusee GODAA azazuwan Paaraana Bazzuwaappe eta kiittiis. Eti ubbaikka Israa7eela asaa halaqata.  <span class="verse" id="V4">4&#160;</span>Eta sunttai hagaappe kaallidi xaafettidaagaa: </div><div class='m'>Zariyaa Halaqaa Roobeela Zakkuura na7aa SHaamu7a </div><div class='m'> <span class="verse" id="V5">5&#160;</span>Simoona Hoora na7aa SHafaaxa </div><div class='m'> <span class="verse" id="V6">6&#160;</span>Yihudaa Yifune na7aa Kaaleeba </div><div class='m'> <span class="verse" id="V7">7&#160;</span>Yisaakoora Yooseefa na7aa Yigi7aala </div><div class='m'> <span class="verse" id="V8">8&#160;</span>Efireema Nawe na7aa Hoshee7a </div><div class='m'> <span class="verse" id="V9">9&#160;</span>Biniyaama Raafu na7aa Palxxa </div><div class='m'> <span class="verse" id="V10">10&#160;</span>Zaabiloona Sooda na7aa Gaddi7eela </div><div class='m'> <span class="verse" id="V11">11&#160;</span>Yooseefa na7aa Minaasa Suusa na7aa Gadda </div><div class='m'> <span class="verse" id="V12">12&#160;</span>Daana Gamaalla na7aa Ami7eela </div><div class='m'> <span class="verse" id="V13">13&#160;</span>Aseera Mikaa7eela na7aa Satuura </div><div class='m'> <span class="verse" id="V14">14&#160;</span>Nifttaaleema Waafisa na7aa Naahiba </div><div class='m'> <span class="verse" id="V15">15&#160;</span>Gaada Maaka na7aa Ge7u7eela </div><div class='m'> <span class="verse" id="V16">16&#160;</span>He biittaa wochchana mala, Muusee kiittido asatu sunttai hagaappe qommoora de7iyaagaa. Muusee Nawe na7aa Hoshee7a sunttaa Yaasa yaagidi sunttiis. </div><div class='p'> <span class="verse" id="V17">17&#160;</span>Eti Kanaane biittaa wochchana mala, Muusee eta kiittiyo wode hagaadan yaagiis; “Hagaappe Neegeeba Bazzuwaa pude kiyidi, yaappe huuphessa baggan de7iya gezze biittaa biite.  <span class="verse" id="V18">18&#160;</span>Biidi biittai ai mala biittakkonne be7ite; he biittan de7iya asai minokkonne laafakko, guuttakkonne darokko,  <span class="verse" id="V19">19&#160;</span>eti de7iyo biittai lo77okko iitakko, eti de7iyo katamainne ai mala katamakko, gimbbiyan diretti uttidaakko direttibeennaakko,  <span class="verse" id="V20">20&#160;</span>biittai ai mala araddakko ladakko, he biittan mitti de7iyaakko bainnaakko be7ite. Minnite! He biittan mokkidabaa aifiyaappe ekkennan yooppite” yaagiis. He wodee woine turai koiro aifiyaa aifiyo wode. </div><div class='p'> <span class="verse" id="V21">21&#160;</span>Yaagin eti pude kiyidi, Xiina giyo bazzuwaappe doommidi, biidi Hamaata Pinuwaa matan de7iya Rahooba gakkanaassi he biittaa wochchidosona.  <span class="verse" id="V22">22&#160;</span>Neegeeba Bazzuwaa pude kiyidi, Kebroona gakkidosona; hegan Ahimaana, SHeshaayanne Talmmaaya geetettiya Anaaqe zareti de7oosona. Kebrooni Gibxxen de7iya Xo7aane katamaappe laappun laittaa kaseti keexettiis. </div><div class='p'> <span class="verse" id="V23">23&#160;</span>Hegaara kanttidi, eti Eshkkoola giyo zanggaaraa biidi gakkido wode, woine tura issuwaappe issi wurccuwaara de7iya issi tashiyaa qanxxidosona; qanxxidi etappe naa77ai kasuwaa gidduwan gelissi tookkidosona. Hegaara roomaaniyaanne balasiyaa giyo mittatu aifiyaa ehiidosona.  <span class="verse" id="V24">24&#160;</span>Israa7eela asati hegaappe qanxxido woine turaa wurccuwaa gishshau, he sohuwaa Eshkkoola Zanggaaraa giidi xeesidosona. </div><div class='p'> <span class="verse" id="V25">25&#160;</span>Eti he biittaa wochchiiddi, oitamu gallassaappe guyyiyan simmidosona;  <span class="verse" id="V26">26&#160;</span>simmidi Paaraana Bazzuwan Qaadeesa giyoosan de7iya Muusekko, Aaroonakkonne Israa7eela asaa maabaraa ubbaakko yiidosona. Yiidi bantta be7idobaa etaunne asa ubbau yootidosona; he biittan aifiya aifiyaakka eta bessidosona.  <span class="verse" id="V27">27&#160;</span>Eti Muuseyyo hagaadan yaagidi yootidosona; “Neeni nuna kiittido biittaa nuuni biida; he biittan maattainne eessai goggees. An aifiya aifiyaakka hagaa be7a.  <span class="verse" id="V28">28&#160;</span>SHin he biittan de7iya asai wolqqaama; eta katamaikka gimbbe dirssan diretti uttidaagaanne gita. Nuuni qassi Anaaqe zareta yan be7ida.  <span class="verse" id="V29">29&#160;</span>Neegeeba Bazzuwan Amaaleeqa asati de7oosona; gezziyan Hiiteti, Yaabuusatinne Amooreti de7oosona; qassi Kanaaneti Meediteraane Abbaa doonaaninne Yorddaanoosa SHaafaa xanxxan de7oosona” yaagidosona. </div><div class='p'> <span class="verse" id="V30">30&#160;</span>Yaagin Kaaleebi asaa Muuse sinttan co77u giissidi, “Nuuni tumu xoonanau danddayiyo gishshau, pude ha77i kiyidi, he biittaa olidi ane oiqqoos” yaagiis. </div><div class='p'> <span class="verse" id="V31">31&#160;</span>SHin Kaaleebaara pude biida asati, “He biittaa asai nuuppe minniyo gishshau, nuuni eta xoonanau danddayokko” yaagidosona.  <span class="verse" id="V32">32&#160;</span>Eti yuuyi wochchido biittaabaa Israa7eela asaayyo hagaadan giidi, iita oduwaa odidosona, “Nuuni wochchido biittai banan de7iya asaakka miyaagaa; asai ubbaikka keehi adussa.  <span class="verse" id="V33">33&#160;</span>Nuuni wogga adussa asatu yara gidiya Anaaqe zareta yan be7ida; nuuni nu aifiyan nuna xeelliyo wode gumbburo milatida; qassi nuuni eta aifiyan hegaakka mala” yaagidosona. </div><ul class='tnav'>
<li><a href='index.htm'>Qoodaabaa</a></li>
<li><a href='NUM12.htm'>&lt;</a></li>
<li><a href='NUM.htm'>13</a></li>
<li><a href='NUM14.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
