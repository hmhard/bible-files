<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Qoodaabaa 1</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Qoodaabaa</a></li>
<li><a href='LEV27.htm'>&lt;</a></li>
<li><a href='NUM.htm'>1</a></li>
<li><a href='NUM02.htm'>&gt;</a></li>
</ul>
<div class="main">
<div class='mt'>Qoodaabaa </div><div class='is'>Gidduwaa Erissuwaa </div><div class='ip'>Qoodaabaa geetettida ha maxaafai, Israa7eela asai Siinaa Deriyaappe denddido wodiyaappe doommidi, Xoossai etayyo immana giido, hidootaa biittaayyo arshsho bagga zawaa gakkana gakkanaashin, oitamu laittaa eti de7ido taarikiyaa odees. Maxaafaa sunttai, giddon de7iya taariketuppe yesuwaa dariya kifiliyaa bessees. Hegeenne Israa7eela asai Siinaa Deriyaappe denddidi baanaappe kasetidi, qassi issi yeletaappe simmin Yorddaanoosa SHaafaappe arshsho baggaara Moo7aaban, Muusee asaa qoodido qoodaabaa bessees. Naa77u qoodatuppe gidduwan de7iya wodetun Israa7eela asai Kanaanessi tohossa bagga zawa gidiya Qaadeesa-Barnne gakki uttiis. Gidikkonne eti hegaara hidootaa biitti gelanau danddayibookkona. Hegaa gishshau, eti hegaa heeran daro laittaa aattidi, guyyeppe Yorddaanoosa SHaafaappe arshsho baggaara de7iya biitti biidosona. Etappe baggai yan de7anau qofaa qachchin, attida asai Yorddaanoosa pinnidi, Kanaane baanau bana giigissiis. </div><div class='ip'>Qoodaabai daro metoi gakkiyo wode yayyiyaanne hidootaa qanxxiya asatu taarikiyaa, Xoossaa bollinne eta kaalettana mala Xoossai etayyo doorido Muuse bolli makkalidi denddida asatu taarikiyaa oiqqidaagaa. Asai daafuranchchanne xiba gidikkonne Xoossai etassi ammanettiyaagaa gididi, eta kabboyidi wottidoogaa taarikee odees. Hegaadankka Muusee issi issiton genccaa xayikkonne, ayyo mino ammanoi de7iyoogee Xoossaassinne asaassi ammanettidi oottida asa i gidiyoogee beettiis.  
</div><div class='chapterlabel' id="V0"> 1</div><div class='s'>Koiro Israa7eela Asaa Qoodaabaa </div><div class='p'> <span class="verse" id="V1">1&#160;</span>Siinaa Bazzuwan, Xoossaa Dunkkaaniyaa giddon, Israa7eela asai Gibxxe biittaappe kiyido naa77antto laittan, naa77antto aginan, he aginau koiro gallassan, GODAI Muusa hagaadan yaagiis;  <span class="verse" id="V2">2&#160;</span>“Israa7eela asaa ubbaa eta yaran yaraaninne keettan keettan qoodada, attuma asaa eta sunttan sunttan xaafa.  <span class="verse" id="V3">3&#160;</span>Neeninne Aarooni yelettoosappe laatamu laittanne hegaappe bollaara de7iya Israa7eelata, olaa baanau danddayiyaageeta ubbata, eta citan citan qoodite.  <span class="verse" id="V4">4&#160;</span>Zariyaappe zariyaappe issi issi asi ba keettaa asau halaqa gididi, inttena maaddo.  <span class="verse" id="V5">5&#160;</span>Inttena maaddana asatu sunttai hagaappe kaallidi de7iyaagaa: </div><div class='m'>Zariyaa Keettaa Asaa Halaqaa </div><div class='m'>Roobeela SHade7uura na7aa Eliixuura </div><div class='m'> <span class="verse" id="V6">6&#160;</span>Simoona Xuriishadaaya na7aa SHalumi7eela </div><div class='m'> <span class="verse" id="V7">7&#160;</span>Yihudaa Aminadaaba na7aa Na7asoona </div><div class='m'> <span class="verse" id="V8">8&#160;</span>Yisaakoora Xu7aara na7aa Nataani7eela </div><div class='m'> <span class="verse" id="V9">9&#160;</span>Zaabiloona Heloona na7aa Eli7aaba </div><div class='m'> <span class="verse" id="V10">10&#160;</span>Efireema Amihuuda na7aa Elishamaa7a </div><div class='m'>Minaase Padaaxuura na7aa Gamaali7eela </div><div class='m'> <span class="verse" id="V11">11&#160;</span>Biniyaama Giidi7oona na7aa Abidaana </div><div class='m'> <span class="verse" id="V12">12&#160;</span>Daana Amishadaaya na7aa Ahi7eezera </div><div class='m'> <span class="verse" id="V13">13&#160;</span>Aseera Okiraana na7aa Paagi7eela </div><div class='m'> <span class="verse" id="V14">14&#160;</span>Gaada Da7u7eela na7aa Eliyasaafa </div><div class='m'> <span class="verse" id="V15">15&#160;</span>Nifttaaleema Enaana na7aa Ahiraa7a </div><div class='m'> <span class="verse" id="V16">16&#160;</span>Ha asati bantta aawatu keettaa asatuppe kaalettanau doorettidaageeta; eti Israa7eela yaratuyyo halaqata” yaagiis. </div><div class='p'> <span class="verse" id="V17">17&#160;</span>Yaagin Muuseenne Aarooni sunttai xeesettido ha asata efiidosona.  <span class="verse" id="V18">18&#160;</span>Naa77antta aginan koiro gallassi kumetta maabaraa xeesidi, issippe shiishshidosona. SHiishshin asai ba yaran yaraaninne ba keettan keettan odidi, yelettoosappe laatamu laittanne hegaappe bollaara de7iya attumaasatu ubbaa sunttai muleera xaafettiis.  <span class="verse" id="V19">19&#160;</span>GODAI a azazidoogaadan, Muusee eta Siinaa Bazzuwan qoodiis. </div><div class='p'> <span class="verse" id="V20">20-21&#160;</span>Olau baanau danddayiya attumaasati ubbai, laatamu laittanne hegaappe bollaara de7iyaageeti qoodettidi, huuphiyan huuphiyan xaafettidosona. Eti bantta yaran yaraaninne bantta keettan keettan shaahettidi, hagaappe kaallidi de7iya qoodan mazggafettidosona. </div><div class='m'>Zariyaa Olanchchatu Qoodaa </div><div class='m'>Roobeela (Yaaqooba na7aa bairaa) 46,500 </div><div class='m'> <span class="verse" id="V21">22-23&#160;</span>Simoona 59,300 </div><div class='m'> <span class="verse" id="V22">24-25&#160;</span>Gaada 45,650 </div><div class='m'> <span class="verse" id="V23">26-27&#160;</span>Yihudaa 74,600 </div><div class='m'> <span class="verse" id="V24">28-29&#160;</span>Yisaakoora 54,400 </div><div class='m'> <span class="verse" id="V25">30-31&#160;</span>Zaabiloona 57,400 </div><div class='m'> <span class="verse" id="V26">32-33&#160;</span>Yooseefa na7aa Efireema 40,500 </div><div class='m'> <span class="verse" id="V27">34-35&#160;</span>Yooseefa na7aa Minaasa 32,200 </div><div class='m'> <span class="verse" id="V28">36-37&#160;</span>Biniyaama 35,400 </div><div class='m'> <span class="verse" id="V29">38-39&#160;</span>Daana 62,700 </div><div class='m'> <span class="verse" id="V30">40-41&#160;</span>Aseera 41,500 </div><div class='m'> <span class="verse" id="V31">42-43&#160;</span>Nifttaaleema 53,400 </div><div class='m'> <span class="verse" id="V44">44&#160;</span>Muusee, Aarooninne tammanne naa77u Israa7eela zaretu halaqati qoodido asai hagaa.  <span class="verse" id="V45">45&#160;</span>Olau baanau danddayiya attumaasati ubbai laatamu laittanne hegaappe bollaara de7iyaageeti bantta aawaa keettan keettan qoodettidosona.  <span class="verse" id="V46">46&#160;</span>Hegeeti muleera 603,550. </div><div class='p'> <span class="verse" id="V47">47&#160;</span>SHin Leewa zareti ha qoodettida asaara qoodettibookkona.  <span class="verse" id="V48">48&#160;</span>Aissi giikko, GODAI Muusa hagaadan yaagiis;  <span class="verse" id="V49">49&#160;</span>“Leewa zareta qoodoppa; eta attida Israa7eelatu qoodan yeggoppa.  <span class="verse" id="V50">50&#160;</span>Leewata Xoossaa Dunkkaaniyaa bollaaninne a giddon de7iya miishshatu ubbaa bollan halaqa oottada suntta. Eti he Dunkkaaniyaanne a giddon de7iya miishshata tookkona; eti a giddon oottonanne a yuushuwan dunkkaanona.  <span class="verse" id="V51">51&#160;</span>Xoossaa Dunkkaanee shodettiyo wode Leewati shoddona; Xoossaa Dunkkaanee eqqiyo wodekka Leewati essona. Etappe harai ooninne akko shiiqikko, haiqqo.  <span class="verse" id="V52">52&#160;</span>Israa7eela asati ubbai bantta armman armmaaninne bantta citan citan shaahettidi, bantta dunkkaaniyaa dunkkaanona.  <span class="verse" id="V53">53&#160;</span>SHin GODAA hanqqoi Israa7eela maabaraa bolli wodhdhenna mala, Leewati Xoossaa Dunkkaaniyaa yuushuwan bantta dunkkaaniyaa dunkkaanona; Leewati Xoossaa Dunkkaaniyan aawatona” yaagiis. </div><div class='p'> <span class="verse" id="V54">54&#160;</span>Israa7eelati hagaa ubbaa GODAI Muusa azazidoogaadan oottidosona. </div><ul class='tnav'>
<li><a href='index.htm'>Qoodaabaa</a></li>
<li><a href='LEV27.htm'>&lt;</a></li>
<li><a href='NUM.htm'>1</a></li>
<li><a href='NUM02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
