<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Qoodaabaa 4</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Qoodaabaa</a></li>
<li><a href='NUM03.htm'>&lt;</a></li>
<li><a href='NUM.htm'>4</a></li>
<li><a href='NUM05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Qahaata Yara Gidiya Leewatu Oosuwaa </div><div class='p'> <span class="verse" id="V1">1&#160;</span>GODAI Muusanne Aaroona hagaadan yaagiis;  <span class="verse" id="V2">2&#160;</span>“Leewa zaretun Qahaata yarata eta dabbuwan dabbuwaaninne eta so asan asan shaakkada qooda;  <span class="verse" id="V3">3&#160;</span>yelettoosappe laittai hasttamaappe biidi ishatamaa gakkido attumaasa ubbaa, Xoossaa Dunkkaaniyaa giddon oottanau yiyaageeta qooda.  <span class="verse" id="V4">4&#160;</span>Qahaata yarati Xoossaa Dunkkaaniyaa giddon oottana oosoi hagaa: eti ubbaappe aadhdhida geeshsha miishshatun aawatoosona. </div><div class='p'> <span class="verse" id="V5">5&#160;</span>“Asai dunkkaanidosaappe baanau haniyo wode, Aarooninne a attuma naati Xoossaa Dunkkaaniyaa giddo gelidi, Taabootaa sintta magalashuwaa kaquwaappe wottona; wottidi he Maachchaa Taabootaa an kammona.  <span class="verse" id="V6">6&#160;</span>He kammidoogaa bollikka qassi irppaniyaa kammona; hegaa bollikka qassi gujjidi, salo milatiya carqqiyaa kammona; kammidi tookkiyo kasota eta sagaayotun aattona. </div><div class='p'> <span class="verse" id="V7">7&#160;</span>“Aattidi GODAA sintti shiishshiyo oittaa wottiyo xaraphpheezaa bollan salo milatiya carqqiyaa hiixxona; hiixxidi a bolli saineta, cilppata, xuu7atanne ushshaa yarshshuwau go7ettiyo otota wottona; qassi oittai ubba wodekka a bollappe xayoppo.  <span class="verse" id="V8">8&#160;</span>Hegaa bollan zo7o carqqiyaa hiixxidi, irppaniyaa qassi a bolli kammona; kammidi tookkiyo kasota sagaayotun aattona. </div><div class='p'> <span class="verse" id="V9">9&#160;</span>“Aattidi eti salo milatiya carqqiyaa ekkidi, xomppiyaa wottiyo ballata xomppetuura, toissiyo qaphetuura, eta wottiyoobatuuranne zaitiyaa tigiyo xaarotuurakka ubbaa kammona.  <span class="verse" id="V10">10&#160;</span>Yaatidi akka miishshata ubbaakka irppaniyan kammidi, tookkiyo halaa bollan wottona. </div><div class='p'> <span class="verse" id="V11">11&#160;</span>“Wottidi ixaanaa cuwayiyo worqqa saaxiniyaa bollan salo milatiya carqqiyaa hiixxona; hiixxidoogaa qassi irppaniyan kammona; kammidi tookkiyo kasota eta sagaayotun aattona.  <span class="verse" id="V12">12&#160;</span>Hegaadankka, qassi Xoossaa Dunkkaaniyaa giddon go7ettiyo miishshata ubbaa ekkidi, salo milatiya carqqiyaa xaaxona; xaaxidoogaa irppaniyan kammidi, tookkiyo halaa bollan wottona. </div><div class='p'> <span class="verse" id="V13">13&#160;</span>“Yaatidi nahaasiyaappe oottido yarshshiyoosaa bolli de7iya bidinttaa diggona; diggidi a bolli ochchaa teera milatiya carqqiyaa hiixxona.  <span class="verse" id="V14">14&#160;</span>Hiixxidi a bolli yarshshiyoosan go7ettiyo miishshata ubbaa, tama cooceta, ashuwaa qaphiyo qapheta, akaafatanne araciyo kuixaarota wottona. Wottidi irppaniyan kammona; kammidi tookkiyo kasota eta sagaayotun aattona. </div><div class='p'> <span class="verse" id="V15">15&#160;</span>“Aarooninne a attuma naati, geeshshabatanne geeshsha miishshata ubbaa kammidi makkobarenne dunkkaanidosaappe denddiyo wodee gakkobare, hegaa ubbaa tookkanau Qahaata yarati yoona. SHin geeshsha miishshata eti bochchoppona; bochchikko haiqqona. Xoossaa Dunkkaaniyaa giddon de7iya he miishshaa Qahaata yarati tookkona. </div><div class='p'> <span class="verse" id="V16">16&#160;</span>“Qeesiyaa Aaroona na7ai El77aazari xomppiyaa zaitiyaassi, sawiya ixaanaassi, hachchi hachchi yarshshiyo kattaa yarshshuwaassinne tiyiyo zaitiyaassi, qassi Xoossaa Dunkkaaniyaa muliyaanne a giddon de7iya dumma geeshsha miishshata ubbaa bolli aawato” yaagiis. </div><div class='p'> <span class="verse" id="V17">17&#160;</span>Qassi GODAI Muusanne Aaroona hagaadan yaagiis;  <span class="verse" id="V18">18&#160;</span>“Qahaata yarati Leewa zaretuppe haiqqidi xayenna mala xeellite.  <span class="verse" id="V19">19&#160;</span>Ubbaappe aadhdhida geeshsha miishshaa mati shiiqiyo wode, eti haiqqennan paxa attidi de7ana mala, etayyo hagaadan oottite: Aarooninne a attuma naati Xoossaa Dunkkaaniyaa giddo gelona; gelidi Qahaata yarati ubbai huuphiyan huuphiyan oottana oosuwaanne tookkana toohuwaa shaakki shaakkidi gishona.  <span class="verse" id="V20">20&#160;</span>Qahaata yarati haiqqennaadan, ubbaappe aadhdhiya geeshshabata qeeseti xaaxishin be7anau giddo geloppona” yaagiis. </div><div class='s'>Gershshoona Yara Gidiya Leewatu Oosuwaa </div><div class='p'> <span class="verse" id="V21">21&#160;</span>GODAI Muusa hagaadan yaagiis;  <span class="verse" id="V22">22&#160;</span>“Gershshoona yaratakka eta dabbuwan dabbuwaaninne eta so asan asan shaakkada qooda;  <span class="verse" id="V23">23&#160;</span>yelettoosappe laittai hasttamaappe biidi ishatamaa gakkido attumaasa ubbaa, Xoossaa Dunkkaaniyaa giddon oottanau yiyaageeta qooda. </div><div class='p'> <span class="verse" id="V24">24&#160;</span>“Gershshoona yarati oottiyo oosoinne tookkiyo toohoi hagaa:  <span class="verse" id="V25">25&#160;</span>eti Xoossaa Dunkkaaniyaa magalashota, Xoossaa Dunkkaaniyaa, a kammiyoobatanne bollaara kammiyo irppaniyaa, Xoossaa Dunkkaaniyaa geliyoosan kaqqiyo magalashuwaa tookkona;  <span class="verse" id="V26">26&#160;</span>qassi Xoossaa Dunkkaaniyaanne yarshshiyoosaa yuuyi aadhdhida dabaabaa magalashota, dabaabaa geliyoosaa magalashuwaa, wodorotanne etayyo go77iya miishshata ubbaa tookkona. Gershshoona yarati ha miishshatun oottanau bessiya ooso ubbaa oottona.  <span class="verse" id="V27">27&#160;</span>Tookkiyoobaa gidin, hara ooso gidinkka eti oottiyo ooso ubbai Aarooninne a attuma naati eta azazin oosettona. Neeni eti tookkanau bessiyaabata ubbaa eta aawatettaa aawatettaadan etau gisha.  <span class="verse" id="V28">28&#160;</span>Xoossaa Dunkkaaniyaa giddon Gershshoona yarati oottana oosoi muleera hagaa. Eti oottana ooso ubbai qeesiyaa Aaroona na7aa Itaamaara aawatettaa garssaana gidana. </div><div class='s'>Maraara Yara Gidiya Leewatu Oosuwaa </div><div class='p'> <span class="verse" id="V29">29&#160;</span>“Maraara yarata eta dabbuwan dabbuwaaninne eta so asan asan shaakkada qooda;  <span class="verse" id="V30">30&#160;</span>yelettoosappe laittai hasttamaappe biidi ishatamaa gakkido attumaasa ubbaa, Xoossaa Dunkkaaniyaa giddon oottanau yiyaageeta qooda. </div><div class='p'> <span class="verse" id="V31">31&#160;</span>“Eti Xoossaa Dunkkaaniyaa giddon oottana oosoti hageeta: eti Dunkkaaniyaa xagaageta, hiraqota, tuussatanne gedeta,  <span class="verse" id="V32">32&#160;</span>qassikka dabaabaa yuushuwan eqqiya tuussata, he tuussatu gedeta, toliyo xisheta, wodorota, hegeetussi koshshiya miishshata ubbaanne he miishshatuura gaittiyaabata ubbaa tookkona. Issi issi uraassi i tookkanabaa shaakkada gisha.  <span class="verse" id="V33">33&#160;</span>Xoossaa Dunkkaaniyaa giddon Maraara yarati oottana oosoi muleera hagaa. Eti oottana ooso ubbai qeesiyaa Aaroona na7aa Itaamaara aawatettaa garssaana gidana” yaagiis. </div><div class='s'>Leewatu Qoodaabaa </div><div class='p'> <span class="verse" id="V34">34&#160;</span>Muusee Aarooninne maabaraa halaqati Qahaata yaratu attumaasaa eta dabbuwan dabbuwaaninne eta so asan asan shaakkidi qoodidosona.  <span class="verse" id="V35">35&#160;</span>Yelettoosappe laittai hasttamaappe biidi ishatamaa gakkido attumaasati ubbati, Xoossaa Dunkkaaniyaa giddon oottanau yiyaageeti,  <span class="verse" id="V36">36&#160;</span>eta so asan asan qoodin muleera 2,750.  <span class="verse" id="V37">37&#160;</span>Qahaata yaratun Xoossaa Dunkkaaniyaa giddon oottida asaa qoodai hagaa. GODAI Muuse baggaara azazidoogaadan, Muuseenne Aarooni eta qoodidosona. </div><div class='p'> <span class="verse" id="V38">38&#160;</span>Gershshoona yaratikka bantta dabbuwan dabbuwaaninne bantta so asan asan shaahettidi qoodettidosona.  <span class="verse" id="V39">39&#160;</span>Yelettoosappe laittai hasttamaappe biidi ishatamaa gakkido attumaasati ubbati, Xoossaa Dunkkaaniyaa giddon oottanau yiyaageeti,  <span class="verse" id="V40">40&#160;</span>eta so asan asan qoodin muleera 2,630.  <span class="verse" id="V41">41&#160;</span>Gershshoona yaratun Xoossaa Dunkkaaniyaa giddon oottida asaa qoodin hagaa. GODAI Muuse baggaara azazidoogaadan, Muuseenne Aarooni eta qoodidosona. </div><div class='p'> <span class="verse" id="V42">42&#160;</span>Maraara yaratikka qassi dabbuwan dabbuwaaninne bantta so asan asan shaahettidi qoodettidosona.  <span class="verse" id="V43">43&#160;</span>Yelettoosappe laittai hasttamaappe biidi ishatamaa gakkido attumaasati ubbati, Xoossaa Dunkkaaniyaa giddon oottanau yiyaageeti,  <span class="verse" id="V44">44&#160;</span>eta so asan asan qoodin muleera 3,200.  <span class="verse" id="V45">45&#160;</span>Maraara yaratu qoodai hagaa. GODAI Muuse baggaara azazidoogaadan, Muuseenne Aarooni eta qoodidosona. </div><div class='p'> <span class="verse" id="V46">46&#160;</span>Hegaa oottidi Muusee, Aarooninne Israa7eela halaqati Leewata ubbaa, eta yaran yaraaninne eta so asan asan shaakkidi qoodidosona.  <span class="verse" id="V47">47&#160;</span>Yelettoosappe laittai hasttamaappe biidi ishatamaa gakkido attumaasati ubbati, Xoossaa Dunkkaaniyaa giddon oosuwaa oottanaunne ayyo go77iya miishshata ubbaa tookkanau yiidaageeti  <span class="verse" id="V48">48&#160;</span>muleera 8,580.  <span class="verse" id="V49">49&#160;</span>GODAI Muuse baggaara azazidoogaadan, eti huuphiyan huuphiyan oottana oosoi woikko tookkana toohoikka etau odettiis. GODAI Muusa azazidoogaadan, eti ubbaikka qoodettidosona. </div><ul class='tnav'>
<li><a href='index.htm'>Qoodaabaa</a></li>
<li><a href='NUM03.htm'>&lt;</a></li>
<li><a href='NUM.htm'>4</a></li>
<li><a href='NUM05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
