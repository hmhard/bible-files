<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Qoodaabaa 35</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Qoodaabaa</a></li>
<li><a href='NUM34.htm'>&lt;</a></li>
<li><a href='NUM.htm'>35</a></li>
<li><a href='NUM36.htm'>&gt;</a></li>
</ul>
<div class="main">
 
<div class='chapterlabel' id="V0"> 35</div><div class='s'>Leewatussi Imettana Katamata </div><div class='p'> <span class="verse" id="V1">1&#160;</span>Yarkko hefinttaara, Yorddaanoosa SHaafaa matan de7iya Moo7aaba Dembban, GODAI Muusa hagaadan yaagiis;  <span class="verse" id="V2">2&#160;</span>“Israa7eelati bantta laataappe Leewati de7ana katamatanne eta yuushuwan de7iya hentta gadeta immana mala, neeni eta azaza.  <span class="verse" id="V3">3&#160;</span>He katamatun eti de7ona; hentta gadeti eta miizzaassa, eta dorssaassanne eta hara mehe ubbaassa gidona.  <span class="verse" id="V4">4&#160;</span>Intte Leewatuyyo immana katamaa yuushuwan de7iya hentta gadeti katamaa gimbbe dirssaappe karekko issi sha7u wara gidona.  <span class="verse" id="V5">5&#160;</span>Katamaappe kareera, arshsho baggaara naa77u sha7u waraa, tohossa baggaara naa77u sha7u waraa, arggo baggaara naa77u sha7u waraanne huuphessa baggaara naa77u sha7u waraa likkite; yaatobare katamai giddo ginan de7ana. Leewati he heeraa bantta katamaayyo hentta gade oottona. </div><div class='p'> <span class="verse" id="V6">6&#160;</span>“Leewatuyyo intte immana katamati, asa worida uri baqatidi attiyo usuppun katamata; hegeetu bolli gujjidi, oitamanne naa77u hara katamata etayyo immite.  <span class="verse" id="V7">7&#160;</span>Leewatuyyo intte muleera oitamanne hosppun katamata eta hentta gadetuura issippe immite.  <span class="verse" id="V8">8&#160;</span>Israa7eelatu laataappe Leewatuyyo intte immana katamati issi issi zaree laattidoogaa keena gidanau koshshees; cora asai de7iyo zariyaappe cora katamata ekkite; shin qoodan guutta asai de7iyo zariyaappe guutta katamata ekkite” yaagiis. </div><div class='s'>Baqati Attiyo Katamata </div><div class='r'>(Zaarettido Wogaa 19:1-13; Yaasu 20:1-9) </div><div class='p'> <span class="verse" id="V9">9&#160;</span>Hegaappe guyyiyan, GODAI Muusa hagaadan yaagiis;  <span class="verse" id="V10">10&#160;</span>“Neeni Israa7eela asaa hagaadan yaaga; ‘Yorddaanoosa SHaafaa pinnidi, Kanaane biittaa intte geliyo wode,  <span class="verse" id="V11">11&#160;</span>erennan asa worida uri baqati biidi attana mala, katamata intteyyo doorite.  <span class="verse" id="V12">12&#160;</span>Erennan asa woridaagee yaa7aa sintti pirddau eqqana gakkanaassi, suuttaa achchiyaagee a worenna mala, he katamati baqati attiyo soho gidona.  <span class="verse" id="V13">13&#160;</span>Ha intte immiyo usuppun katamati intteyyo baqati attiyo katamata gidona.  <span class="verse" id="V14">14&#160;</span>Yorddaanoosa SHaafaappe hafintta baggaara heezzu katamaanne Kanaane biittan heezzu katamata intte baqati attanau immite.  <span class="verse" id="V15">15&#160;</span>Ha usuppun katamati erennan asa worida Israa7eelati, hara dere asatinne eta giddon de7iya beteti baqatidi attiyo soho gidona. </div><div class='p'> <span class="verse" id="V16">16&#160;</span>“ ‘Issi asi issi asa birata miishshan shocin, he uri haiqqikko, hegee shemppuwaa woridaagaa; shemppo woridaagee haiqqo.  <span class="verse" id="V17">17&#160;</span>Qassi worana danddayiya shuchchaa ba kushiyan oiqqida asi issi asa he shuchchan caddin, he uri haiqqikko, hegee shemppuwaa woridaagaa; shemppo woridaagee haiqqo.  <span class="verse" id="V18">18&#160;</span>Qassikka worana danddayiya mitta ba kushiyan oiqqida asi issi asa he mittan shocin, he uri haiqqikko, hegee shemppuwaa woridaagaa; shemppo woridaagee haiqqo.  <span class="verse" id="V19">19&#160;</span>Suuttaa achchiyaagee he shemppuwaa woridaagaa demmikko woro. </div><div class='p'> <span class="verse" id="V20">20&#160;</span>“ ‘Issi asi issi asa morkkidi caddin, woikko zuggidi issibaa a bolli olin, he urai haiqqikko,  <span class="verse" id="V21">21&#160;</span>woikko morkkidi ba kushiyan bubbuxin, he urai haiqqikko, i shemppuwaa woridaagaa; shemppo woridaagee haiqqo. Suuttaa achchiyaagee shemppuwaa woridaagaa demmikko woro. </div><div class='p'> <span class="verse" id="V22">22&#160;</span>“ ‘SHin morkketetti bainnan, issi asi issi asa akeekennan sugikko, woikko zuggidi naagennan issibaa a bolli olikko,  <span class="verse" id="V23">23&#160;</span>woikko a worana danddayiya shuchcha i be7ennan a bolli yeggikkonne he urai haiqqikko, hegee a morkke gidenna gishshaunne a qohanau halchchibeenna gishshau,  <span class="verse" id="V24">24&#160;</span>yaa7ai erennan woridaagaappenne suuttaa achchiyaagaappe gidduwan ha wogatudan pirddo.  <span class="verse" id="V25">25&#160;</span>Erennan woridaagaa suuttaa achchiyaagaa kushiyaappe yaa7ai ashshidi, i baqatidi attiyo katamaa zaaro. Zaarin geeshsha zaitiyan tiyettida, qeese ubbatu halaqai haiqqana gakkanaassi, i yan de7o. </div><div class='p'> <span class="verse" id="V26">26&#160;</span>“ ‘SHin erennan woridaagee baqatidi attiyo katamaa zawaappe kare kiyiyaabaa gidikkonne,  <span class="verse" id="V27">27&#160;</span>baqati attiyo katamaappe kareera suuttaa achchiyaagee a demmidi worikko, i woridoogau oishettenna.  <span class="verse" id="V28">28&#160;</span>Aissi giikko, qeese ubbatu halaqai haiqqana gakkanaassi, he erennan woridaagee ba baqatido kataman uttanaagaashin aggiis. SHin qeese ubbatu halaqai haiqqidoogaappe guyyiyan, erennan woridaagee ba laata gade simmanau danddayees. </div><div class='p'> <span class="verse" id="V29">29&#160;</span>“ ‘Intteyyoonne biron yelettana yeletaayyo, intte de7iyoosa ubban hagee higge gido. </div><div class='p'> <span class="verse" id="V30">30&#160;</span>“ ‘Asa worida ooninne shemppo i woridoogaadan markkati markkattin haiqqo; shin issi asa xalaalai markkattin, ai asinne haiqqoppo.  <span class="verse" id="V31">31&#160;</span>SHemppuwaa worido gishshau haiqqanau bessiya asa paxa ashshanau gumiyaa ekkoppite; i haiqqo.  <span class="verse" id="V32">32&#160;</span>Attiyo katamaa baqatida ooppenne qeese ubbatu halaqai haiqqanaappe kase, i guyye simmidi, ba biittan de7anaadan oottanau gumiyaa ekkoppite. </div><div class='p'> <span class="verse" id="V33">33&#160;</span>“ ‘Hegaadan oottidi, intte de7iyo biittaa tunissoppite. Aissi giikko, suuttaa gussiyoogee biittaa tunissees; suuttaa gussidaagaa suuttaanappe attin, suuttai gukkido biitti hara ogeera tunatettaappe geeyenna.  <span class="verse" id="V34">34&#160;</span>Taani, GODAI, Israa7eela asaa gidduwan de7iyo gishshau, intte de7iyo biittaa, taanikka de7iyo biittaa tunissoppite’ yaagada yoota” yaagiis. </div><ul class='tnav'>
<li><a href='index.htm'>Qoodaabaa</a></li>
<li><a href='NUM34.htm'>&lt;</a></li>
<li><a href='NUM.htm'>35</a></li>
<li><a href='NUM36.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
