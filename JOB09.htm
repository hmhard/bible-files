<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 9</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB08.htm'>&lt;</a></li>
<li><a href='JOB.htm'>9</a></li>
<li><a href='JOB10.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='s'>Iyyoobi Haasayees </div><div class='p'> <span class="verse" id="V1">1&#160;</span>Hegaappe guyyiyan, Iyyoobi zaaridi, hagaadan yaagiis;  <span class="verse" id="V2">2&#160;</span>“Ee, hagee intte giyoogee tuma gidiyoogaa taani erais. SHin asi Xoossaa sinttan xillo gidanau waani danddayii?  <span class="verse" id="V3">3&#160;</span>Aara issi uri palamettanau koyikko, he urai i oichchiyo sha7u oishaappe issuwaanne zaaranau danddayenna.  <span class="verse" id="V4">4&#160;</span>Xoossai ba wozanan aadhdhida eranchcha; ba abbiyankka daro wolqqaama. Aara eqettanau danddayiya ooninne baawa.  <span class="verse" id="V5">5&#160;</span>Erennan de7ishin, xoqqa dereta i eta sohuwaappe diggees; ba hanqquwankka aatti yeggees.  <span class="verse" id="V6">6&#160;</span>I biittaa a sohuwan qaattees; biittaa tuuqetakka yaaqiyaaqissees.  <span class="verse" id="V7">7&#160;</span>Awai awaxxennaadaaninne xoolintteti poo7ennaadan azazanau danddayees.  <span class="verse" id="V8">8&#160;</span>I barkka salota micciis; abbaa beetaa bollikka hemettees.  <span class="verse" id="V9">9&#160;</span>Xoossai Wogga Beeriyaa giyo xoolinttetu citaa, Ooriyoona giyo xoolinttetu citaa, Piliyaadisa giyo xoolinttetu citaanne tohossa baggaara de7iya xoolinttetu citata medhdhidaagaa.  <span class="verse" id="V10">10&#160;</span>Gidduwaa pilggidi eranau danddayettenna gitabata, qoodi bainna oorattabata i oottees. </div><div class='p'> <span class="verse" id="V11">11&#160;</span>“Xoossai taakko shiiqiyaakkokka, taani a be7anau danddayikke; i ta lanqqeera kanttiyaakkokka, taani i hegan de7iyoogaa eranau danddayikke.  <span class="verse" id="V12">12&#160;</span>I ba koyidobaa ekkin, a ooninne digganau danddayenna. ‘Waatai?’ yaagidi a oichchana asi baawa.  <span class="verse" id="V13">13&#160;</span>Xoossai ba hanqquwaa teqqenna; Ra7aaba giyo miimminttiyaa maaddiya ba morkketa ba tohuwaappe garssau aattidi yedhdhees. </div><div class='p'> <span class="verse" id="V14">14&#160;</span>“Yaatin, taani a oishaa zaaranau lo77o qaalaa auppe demmanau danddayiyaanaa?  <span class="verse" id="V15">15&#160;</span>Taani xillo gidiyaakkokka, pirddiya Xoossai tana maaranaadan woossanaappe attin, taani a bolli zaarikke.  <span class="verse" id="V16">16&#160;</span>Taani a xeesin, i taayyo koyiyaakkokka, ‘Ta cenggurssaa siyiis’ gaada ammanikke.  <span class="verse" id="V17">17&#160;</span>I tana gotiyan mentterettees; gaasoi bainnan i ta masunttaa darissees.  <span class="verse" id="V18">18&#160;</span>Tana shemppuwaakka shemppissennan diggees; i ta de7uwaa camettees.  <span class="verse" id="V19">19&#160;</span>Wolqqaabaa haasayikko, i wolqqaama. Pirddaabaa haasayikko, a xeesidi, pirdda keetti shiishshana asi baawa.  <span class="verse" id="V20">20&#160;</span>Taani xillo gidiyaakkonne ta doonai tana mooranchcha kessees; taani boree bainna asa gidiyaakkonne, i tana geella kessees. </div><div class='p'> <span class="verse" id="V21">21&#160;</span>“Taani boree bainna asa. SHin ta de7uwaa wudikke; taani ta de7uwaa karais.  <span class="verse" id="V22">22&#160;</span>Dummatetti baawa; hegaa gishshau, taani, ‘I boree bainnaageetanne iitata naa77aakka issippe xaissees’ yaagais.  <span class="verse" id="V23">23&#160;</span>Bashshai xillo asata qoppennan woriyo wode, Xoossai qilliiccees.  <span class="verse" id="V24">24&#160;</span>Xoossai ha sa7aa iita asatuyyo aattidi immiis; pirddiyaageetu aifiyaakka gooziis. Hagaa ubbaa oottidai a gidanaappe attin, harai oonee? </div><div class='p'> <span class="verse" id="V25">25&#160;</span>“Ta de7o laittati wottaa woxxiya uraappekka aadhdhidi eesotoosona; eti lo77obaa be7ennan paallidi xayoosona.  <span class="verse" id="V26">26&#160;</span>Ta de7o laittati maqqaa wolwolotudan eesotoosona; argganttai bau miyoobaa oiqqanau saluwaappe duge paalliyoogaadan paalloosona.  <span class="verse" id="V27">27&#160;</span>Taani, ‘Ta zuuzunttaa dogana; ta som77uwaakka xumissiyoogaa aggada pashkkana’ yaagikko,  <span class="verse" id="V28">28&#160;</span>tana gakkana waaye ubbaassi taani yayyais; aissi giikko, neeni tana geeshsha geennaagaa taani erais.  <span class="verse" id="V29">29&#160;</span>Yaatin, taani mooranchcha gidaichchaappe attin, coo mela aissi daafuriyaanaa? </div><div class='p'> <span class="verse" id="V30">30&#160;</span>“Taani ta bollaa harai atto saamunan meecettiyaakkokka,  <span class="verse" id="V31">31&#160;</span>neeni tana urqqa ollan olana; olin ta maayoikka tana shenetana.  <span class="verse" id="V32">32&#160;</span>Taani ayyo zaaruwaa immana gaanau, Xoossai ta mala asa gidenna. Gididaakko nuuni naa77ai daanna sintti aadhdhana;  <span class="verse" id="V33">33&#160;</span>shin ba kushiyaa nu naa77aa bolli wottidi, nuna sigettiya asi nu giddon de7eerenneeshsha!  <span class="verse" id="V34">34&#160;</span>Abeet Xoossau, tana qaxxayiyoogaa agga; tana daganttiyoogaanne yashissiyoogaa agga.  <span class="verse" id="V35">35&#160;</span>Yaatikko, taani neeyyo yayyennan haasayana; shin ha77i danddayikke. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB08.htm'>&lt;</a></li>
<li><a href='JOB.htm'>9</a></li>
<li><a href='JOB10.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
