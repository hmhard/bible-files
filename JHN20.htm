<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Yohaannisa 20</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Yohaannisa</a></li>
<li><a href='JHN19.htm'>&lt;</a></li>
<li><a href='JHN.htm'>20</a></li>
<li><a href='JHN21.htm'>&gt;</a></li>
</ul>
<div class="main">
 
<div class='chapterlabel' id="V0"> 20</div><div class='s'>Yesuusi Haiquwaappe Denddiis </div><div class='r'>(Maatiyoosa 28:1-8; Marqqoosa 16:1-8; Luqaasa 24:1-12) </div><div class='p'> <span class="verse" id="V1">1&#160;</span>Woggaa gallassi guuran, biron daabidaabiyaagan, Magddala giyo katamaappe yiida Mairaama Yesuusi moogettido gonggoluwaakko baasu; baada shuchchai he gonggoluwaa doonaappe denddiichchidaagaa be7aasu.  <span class="verse" id="V2">2&#160;</span>Simoon PHeexiroosakkonne Yesuusi siiqiyo hinkko erissiyo ashkkaraakko, a woxxaidda baada, “Gonggoluwaappe Godaa ekki efirggidosona; awan a wottidaakkonne nuuni erokko” yaagaasu. </div><div class='p'> <span class="verse" id="V3">3&#160;</span>Hegaa gishshau, PHeexiroosinne hinkko erissiyo ashkkarai aggidi, gonggoluwaakko biidosona.  <span class="verse" id="V4">4&#160;</span>Naa77aikka issippe woxxidosona; shin hinkko erissiyo ashkkarai PHeexiroosappe aadhdhidi kasetidi, he gonggoluwaakko gakkiis.  <span class="verse" id="V5">5&#160;</span>He erissiyo ashkkarai hokkidi, liinuwaa giyo afalaa be7iis; shin giddo gelibeenna.  <span class="verse" id="V6">6&#160;</span>Simoon PHeexiroosi a kaallidi yiidi, gonggoluwaa giddo geliis. Gelidi liinuwaa giyo afalai hegan de7iyaagaa be7iis;  <span class="verse" id="V7">7&#160;</span>qassi Yesuusa huuphiyan xaaxetti uttida afalai he xaaxettidoogaadankka dumma issisan de7iyaagaa be7iis; he afalai dumma de7eesippe attin, liinuwaa giyo afalaara issippe de7enna.  <span class="verse" id="V8">8&#160;</span>He wode, kasetidi gonggoluwaakko gakkida hinkko erissiyo ashkkarai geliis. Geli be7idi ammaniis.  <span class="verse" id="V9">9&#160;</span>Yesuusi haiquwaappe denddanau bessiyoogaa yootiya Xoossaa maxaafaa eti biron akeekiichchibookkona.  <span class="verse" id="V10">10&#160;</span>Hegaappe guyyiyan, erissiyo ashkkarati bantta soo simmidi biidosona. </div><div class='s'>Yesuusi Magddala Mairaamissi Beettiis </div><div class='r'>(Maatiyoosa 28:9-10; Marqqoosa 16:9-11) </div><div class='p'> <span class="verse" id="V11">11&#160;</span>SHin Mairaama he gonggoluwaa doonan eqqada yeekkausu. Yeekkaidda hokkada gonggoluwaa giddo xeellaasu.  <span class="verse" id="V12">12&#160;</span>Bootta maayuwaa maayida naa77u kiitanchchati Yesuusa ahai zin77idosan issoi huuphessaara issoi tohossaara uttidaageeta be7aasu.  <span class="verse" id="V13">13&#160;</span>Eti o, “Mishiree, aissi yeekkai?” yaagidi oichchidosona. </div><div class='p'>Oichchin a, “Asati ta Godaa efirggidosona; eti awan wottidaakkonne taani erikke” yaagaasu. </div><div class='p'> <span class="verse" id="V14">14&#160;</span>Hegaa giidoogaappe guyyiyan, guyye simma xeellada, Yesuusi eqqidaagaa be7aasu. SHin i Yesuusa gididoogaa akeekabeikku.  <span class="verse" id="V15">15&#160;</span>Yesuusi o, “Mishiree, aissi yeekkai? Oona koyai?” yaagidi oichchiis. </div><div class='p'>Mairaama wogaraa naagiyaagaa gaada, “Godau, neeni ekkidabaa gidikko, a awan wottidaakko, tau yootarkkii; taani a ekka efaana” yaagaasu. </div><div class='p'> <span class="verse" id="V16">16&#160;</span>Yesuusi o, “Mairaamee” yaagiis. </div><div class='p'>A akko simmada, Ibraisxxe qaalan “Rabunii” yaagaasu; hegaa birshshettai “Tamaarissiyaagoo” giyoogaa. </div><div class='p'> <span class="verse" id="V17">17&#160;</span>Yesuusi o, “Taani biron ta Aawaakko babeenna gishshau, tana bochchoppa; shin ta ishanttukko baada, ‘Taani ta Aawaakkonne intte Aawaakko, ta Xoossaakkonne intte Xoossaakko, pude bais giis’ gaada etau oda” yaagiis. </div><div class='p'> <span class="verse" id="V18">18&#160;</span>Magddala giyo katamaappe yiida Mairaama Godaa be7idoogaanne iyyo i hegaa odidoogaa baada erissiyo ashkkaratuyyo odaasu. </div><div class='s'>Yesuusi Ba Erissiyo Ashkkaratussi Beettiis </div><div class='r'>(Maatiyoosa 28:16-20; Marqqoosa 16:14-18; Luqaasa 24:36-49) </div><div class='p'> <span class="verse" id="V19">19&#160;</span>He Woggaa gallassi omarssi, erissiyo ashkkarati Aihudatuyyo yayyido gishshau, kariyaa koridi, shiiqi uttidaashin, Yesuusi yiidi, eta gidduwan eqqidi, “Sarotettai intteyyo gido” yaagiis.  <span class="verse" id="V20">20&#160;</span>Hegaa giidoogaappe guyyiyan, ba kushiyaanne ba miyyiyaa eta bessiis; erissiyo ashkkarati Godaa be7ido wode keehi ufaittidosona.  <span class="verse" id="V21">21&#160;</span>Yesuusi naa77anttuwaakka etau, “Sarotettai intteyyo gido; ta Aawai tana kiittidoogaadan, taanikka inttena kiittais” yaagiis.  <span class="verse" id="V22">22&#160;</span>Hegaa giidoogaappe guyyiyan, eta bolli ufu giidi shemppiis; qassi, “Geeshsha Ayyaanaa ekkite.  <span class="verse" id="V23">23&#160;</span>Intte atto giido asaa nagarai atto geetettana; intte atto geennaageetu nagarai atto geetettenna” yaagiis. </div><div class='s'>Yesuusanne Toomaasa </div><div class='p'> <span class="verse" id="V24">24&#160;</span>SHin tammanne naa77u erissiyo ashkkaratuppe issoi, Mentte giyo Toomaasi, Yesuusi yiido wode etaara de7enna.  <span class="verse" id="V25">25&#160;</span>Hegaa gishshau, hinkko erissiyo ashkkarati Toomaasau, “Nuuni Godaa be7ida!” yaagidosona. </div><div class='p'>SHin Toomaasi etau, “Misimaariyan i cadettido a kushiyan de7iya malaataa be7ennaaninne he malaataa ta biradhdhiyan bochchennan, qassi ta kushiyaa a miyyiyan yedda be7ennan taani ammanikke” yaagiis. </div><div class='p'> <span class="verse" id="V26">26&#160;</span>Saaminttappe guyyiyan, Yesuusi erissiyo ashkkarati qassikka sooni shiiqi uttidosona; Toomaasikka etaara de7ees. Karee koretti uttidaashin, Yesuusi yiidi, eta gidduwan eqqiis; eqqidi, “Sarotettai intteyyo gido” yaagiis.  <span class="verse" id="V27">27&#160;</span>Hegaappe guyyiyan, Yesuusi Toomaasa, “Ne kushiyaa haa ehaada, ta kushiyaa be7a, qassi ne kushiyaa haa ehaada, ta miyyiyan yedda be7a, neeni ammaniyaagaa gidanaappe attin, ammanennaagaa gidoppa!” yaagiis. </div><div class='p'> <span class="verse" id="V28">28&#160;</span>Toomaasi zaaridi, “Ta Godau, ta Xoossau!” yaagiis. </div><div class='p'> <span class="verse" id="V29">29&#160;</span>Yaagin Yesuusi, “Neeni tana be7ido gishshau ammanadasa; be7ennan ammanidaageeti anjjettidaageeta” yaagiis. </div><div class='s'>Ha Maxaafaa Halchchuwaa </div><div class='p'> <span class="verse" id="V30">30&#160;</span>Yesuusi ha maxaafan xaafettibeenna hara daro malaatata ba erissiyo ashkkaratu sinttan oottiis.  <span class="verse" id="V31">31&#160;</span>SHin Yesuusi i Kiristtoosa, Xoossaa Na7aa gidiyoogaa intte ammanana malanne, qassi a ammanidi a sunttan de7uwaa intte demmana mala, hagee xaafettiis. </div><ul class='tnav'>
<li><a href='index.htm'>Yohaannisa</a></li>
<li><a href='JHN19.htm'>&lt;</a></li>
<li><a href='JHN.htm'>20</a></li>
<li><a href='JHN21.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
