<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Ibraawe 3</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Ibraawe</a></li>
<li><a href='HEB02.htm'>&lt;</a></li>
<li><a href='HEB.htm'>3</a></li>
<li><a href='HEB04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Yesuusi Muuseppe Bolla </div><div class='p'> <span class="verse" id="V1">1&#160;</span>Hegaa gishshau, Xoossai xeesido geeshsha ishatoo, nu ammanuwau Xoossai kiittidoogaa qeese ubbatu halaqaa, Yesuus Kiristtoosa qoppite.  <span class="verse" id="V2">2&#160;</span>Muusee ba oosuwan Xoossaa keetta ubban ammanettidaagaa gididoogaadan, Yesuusikka bana dooridi, ha oosuwau yeddida Xoossaayyo ammanettidaagaa.  <span class="verse" id="V3">3&#160;</span>Aissi giikko, keexettiya keettaappe keexxiya bitanee bonchchettiyoogaadan, Muuseegaappe aadhdhiya bonchchuwaa i ekkanau bessiyoogee erettidaagaa.  <span class="verse" id="V4">4&#160;</span>Aissi giikko, keetta ubbaa keexxidaagee issi asa; shin ubbabaa keexxidaagee Xoossaa.  <span class="verse" id="V5">5&#160;</span>Muusee Xoossaa keetta ubban ammanettida ashkkara gididi, Xoossai sinttappe gaanabaa markkattiis.  <span class="verse" id="V6">6&#160;</span>SHin Kiristtoosi Xoossaa keettan na7adan ammanettidaagaa; nuuni ekkana giidi ufaissan naagiyoogaa xalatettaaninne ammanuwan naagikko, Xoossau keetta gidoos. </div><div class='s'>Xoossaa Asai SHemppuwaa Demmana </div><div class='p'> <span class="verse" id="V7">7&#160;</span>Hegaa gishshau, Geeshsha Ayyaanai hagaadan yaagees; </div><div class='q'>“Xoossaa qaalaa intte </div><div class='q2'>hachchi siyiyaabaa gidikko, </div><div class='q'> <span class="verse" id="V8">8-9&#160;</span>intte aawati taayyo ixxi makkalidi, </div><div class='q'>oitamu laittaa ta oosuwaa be7ido </div><div class='q2'>bazzo paaciyaa gallassaadan, </div><div class='q'>inttekka zore ekkennan ixxoppite. </div><div class='q'> <span class="verse" id="V10">10&#160;</span>Hegaa gishshau, taani </div><div class='q2'>he asaa hanqqettada, </div><div class='q'>‘Eti ubba wode bantta wozanan baloosona. </div><div class='q2'>Ta ogiyaakka eribookkona’ yaagaas. </div><div class='q'> <span class="verse" id="V11">11&#160;</span>Hegaadankka qassi, </div><div class='q2'>taani hanqqetta caaqqada, </div><div class='q'>‘Taani shemppiyoosaa eti </div><div class='q2'>mulekka gelokkona’ yaagaas” </div><div class='m'>yaagees.  <span class="verse" id="V12">12&#160;</span>Ta ishatoo, de7o Xoossaappe inttena shaakkiya iita ammanenna wozani inttenan oonaaninne de7enna mala naagettite.  <span class="verse" id="V13">13&#160;</span>SHin Xoossai inttena ubba gallassi hachchi giidi xeesishin, intteppe oonanne nagari balettin, zore ekkennan ixxenna mala, issoi issuwaa zorite.  <span class="verse" id="V14">14&#160;</span>Aissi giikko, nuuni koiro nuuyyo de7iya ammanuwaa wurssettai gakkanaassi mintti naagikko, Kiristtoosaara issippe shaakkana.  <span class="verse" id="V15">15&#160;</span>Xoossaa maxaafai, </div><div class='q'>“Xoossaa qaalaa intte </div><div class='q2'>hachchi siyiyaabaa gidikko, </div><div class='q'>he wode eti ixxi makkalidoogaadan, </div><div class='q2'>zore ekkennan ixxoppite” </div><div class='m'>yaagiis. </div><div class='p'> <span class="verse" id="V16">16&#160;</span>Xoossai giyoogaa siyidi, ayyo makkalida asati oonee? Muusee Gibxxeppe kaalettin kiyida ubbata gidokkonaayye?  <span class="verse" id="V17">17&#160;</span>Xoossai oitamu laittaa oona hanqqettidee? Ahai bazzuwan attido asata, nagaraa oottidaageeta gidokkonaayye?  <span class="verse" id="V18">18&#160;</span>Qassi Xoossai baayyo azazettennan ixxidaageeti i shemppiyoosaa mulekka gelenna mala, etayyo caaqqidoogaappe attin, ooyyo caaqqidee?  <span class="verse" id="V19">19&#160;</span>Eti ammanibeenna gishshau, shemppiyoosaa gelanau danddayibeennaagaa nuuni be7oos. </div><ul class='tnav'>
<li><a href='index.htm'>Ibraawe</a></li>
<li><a href='HEB02.htm'>&lt;</a></li>
<li><a href='HEB.htm'>3</a></li>
<li><a href='HEB04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
