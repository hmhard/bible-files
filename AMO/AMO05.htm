<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Amoxa 5</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Amoxa</a></li>
<li><a href='AMO04.htm'>&lt;</a></li>
<li><a href='AMO.htm'>5</a></li>
<li><a href='AMO06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Israa7eela Asai Nagaraa Paaxana Mala Yootettiis </div><div class='p'> <span class="verse" id="V1">1&#160;</span>Israa7eela asatoo, taani intte bolli zilaaliyo zilaassaa siyite! </div><div class='b'> &#160; </div><div class='q'> <span class="verse" id="V2">2&#160;</span>“Geela7iyaa Israa7eela kunddaasu; </div><div class='q2'>simmi naa77antto denddukku. </div><div class='q'>Sa7an olettaasu; </div><div class='q2'>o denttiyaabikka baawa!” yaagaas. </div><div class='p'> <span class="verse" id="V3">3&#160;</span>Ubbaa Haariya GODAI hagaadan yaagees; “SHa7u olanchchata olau yeddiya Israa7eela katamaassi xeetu olanchchatu xalaalai attana; xeetu olanchchata olau yeddiya Israa7eela katamaassi qassi tammu olanchchatu xalaalai attana” yaagees. </div><div class='p'> <span class="verse" id="V4">4&#160;</span>GODAI Israa7eela asaassi hagaadan yaagees; “Tana koyite; yaatikko, intte de7uwan de7ana.  <span class="verse" id="V5">5&#160;</span>SHin Beeteele koyoppite. Gelggala geloppite. Berssaabehi pinnoppite. Aissi giikko, Gelggali omoodettana; Beeteeleekka xayana” yaagees. </div><div class='p'> <span class="verse" id="V6">6&#160;</span>GODAA koyite; yaatikko, intte de7uwan de7ana. Hegee xayikko, i Yooseefa zariyaa tamaadan xuuggana; Beeteelen de7iya asaakka tamai maana. He tamaa etau ooninne toissenna. </div><div class='p'> <span class="verse" id="V7">7&#160;</span>Inttenoo, suure pirddaa geellayidaageetoo, xillotettaakka sa7an oliyaageetoo, hagaa siyite. </div><div class='p'> <span class="verse" id="V8">8&#160;</span>Piliyaadisa geetettiya laappun xoolinttetanne Ooriyoona geetettiya xoolinttetu citaa medhdhidaagee, sakkana xumaa wonttau, gallassa poo7uwaakka qammau laammiyaageenne abban de7iya haattata pude saluwaa xeesidi, sa7a micettaa bolli duge tigiyaagee, au sunttai GODAA.  <span class="verse" id="V9">9&#160;</span>I qatota laalanau wolqqaamatu bolli bashshaa ehees. </div><div class='p'> <span class="verse" id="V10">10&#160;</span>Intte pirddaa gutaran seeriyaagaa ixxeeta; tumaa yootiyaagaakka sheneteeta.  <span class="verse" id="V11">11&#160;</span>Intte hiyyeesata yedhdhidi, eta kattaakka etappe bonqqidi ekkideta. Yaatidi masettida shuchchan keettata gimbbideta; shin intte he keettatun de7ekketa. Lo77iya woine turatakka tokkideta; shin intte he woiniyaa eessaa uyekketa.  <span class="verse" id="V12">12&#160;</span>Aissi giikko, intte naaqoi aappunakkonne intte nagaraikka ai keena gitakko taani erais. Intte xillota naaqqeeta; mattaayiyaakka ekkeeta; qassi gutaran hiyyeesatu pirddaa geellayeeta.  <span class="verse" id="V13">13&#160;</span>Hegaa gishshau, hagaa mala wodiyan cincca asi co77u gees; aissi giikko, wodee iita. </div><div class='p'> <span class="verse" id="V14">14&#160;</span>De7uwan de7anau lo77obaappe attin, iitabaa oottoppite; yaatikko, intte giyoogaadan, GODAI, Ubbaappe Wolqqaama Xoossai inttenaara gidana.  <span class="verse" id="V15">15&#160;</span>Iitabaa ixxite. Lo77obaa dosite. Pirddaa gutarankka suure pirddaa pirddite. Yaatikko, ooni erii, GODAI, Ubbaappe Wolqqaama Xoossai Yooseefa zerettatuppe attida amaridaageetussi qarettanaakkonne. </div><div class='p'> <span class="verse" id="V16">16&#160;</span>Hegaa gishshau, Godai, Ubbaappe Wolqqaama GODAI Xoossai hagaadan yaagees; “Dabaaba ubban waasoi kiyana; oge ubbankka asai, ‘Aayye, aayye!’ gaana. Goshshanchchati yeehuwau, koizziyaageetikka koissau xeegettana.  <span class="verse" id="V17">17&#160;</span>Woiniyaa turaa soho ubban yeehoi de7ana; aissi giikko, taani inttena qaxxayanau intte giddoora kanttana” yaagees GODAI. </div><div class='p'> <span class="verse" id="V18">18&#160;</span>Inttenoo, GODAA gallassai yaanaadan amottiyaageetoo, intteyyo aayye7ana! GODAA gallassaa aissi amotteetii? He gallassai xumappe attin, poo7o gallassa gidenna.  <span class="verse" id="V19">19&#160;</span>He gallassi intte gaammuwaappe baqati attiyo wode, maahee gaittiyo asa mala, hegaappekka qassi baqati ba soo gelidi, ba kushiyaa godan zemppissiyo wode, shooshshai dukkiyo asa mala gidana.  <span class="verse" id="V20">20&#160;</span>GODAA gallassai xumappe attin, poo7o gidenna; sakkana xumappe attin, poo7o shori mulekka baawa! </div><div class='p'> <span class="verse" id="V21">21&#160;</span>GODAI hagaadan yaagees; “Taani intte bonchchiyo baalata ixxaasinne shenetaas; intte geeshsha yaa7atikka tana ufaissokkona.  <span class="verse" id="V22">22&#160;</span>Intte taayyo xuuggiyo yarshshuwaanne kattaa yarshshuwaakka yarshsheeta; shin taani hegaa ekkikke. Qassi intte taayyo galatau ehiyo issippetettaa yarshshuwaa modhdho mehetakka xeellikke.  <span class="verse" id="V23">23&#160;</span>Intte mazamuriyaa canccettaa ta matappe haassite; intte diixxiyo diittaakka siyikke.  <span class="verse" id="V24">24&#160;</span>SHin suure pirddai pultto haattaadan, xillotettaikka to77enna shaafaa haattaadan goggo. </div><div class='p'> <span class="verse" id="V25">25&#160;</span>“Inttenoo, Israa7eela asatoo, taani inttena bazzon oitamu laittaa kaalettiyo wode, taassi yarshsho yarshshidetii? Woikko imota immidetii?  <span class="verse" id="V26">26&#160;</span>He wode intte intte kushiyan medhdhido Kawuwaa Sakkuuta giyo eeqaanne Keewaana giyo intte xoolintte xoossaa eeqaa tookkideta.  <span class="verse" id="V27">27&#160;</span>Hegaa gishshau, taani inttena omoodissada Damasqqo katamaappe aattada haahosaa yeddana” yaagees. Hagaa giyaagee au sunttai Ubbaappe Wolqqaama Xoossaa geetettiyo GODAATTENNE. </div><ul class='tnav'>
<li><a href='index.htm'>Amoxa</a></li>
<li><a href='AMO04.htm'>&lt;</a></li>
<li><a href='AMO.htm'>5</a></li>
<li><a href='AMO06.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
