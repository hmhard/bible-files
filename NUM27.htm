<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Qoodaabaa 27</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Qoodaabaa</a></li>
<li><a href='NUM26.htm'>&lt;</a></li>
<li><a href='NUM.htm'>27</a></li>
<li><a href='NUM28.htm'>&gt;</a></li>
</ul>
<div class="main">
 
<div class='chapterlabel' id="V0"> 27</div><div class='s'>Xalofihaada Macca Naatu Oishaa </div><div class='p'> <span class="verse" id="V1">1&#160;</span>Xalofihaada macca naati Maahilo, No7o, Hoogilo, Milkkonne Tirxxo. Xalofihaadi Hefeera na7aa; Hefeeri Gala7aade na7aa; Gala7aadee Maakira na7aa; Maakiri Minaase na7aa; Minaasee Yooseefa na7aa.  <span class="verse" id="V2">2&#160;</span>Ha macca naati Xoossaa Dunkkaaniyaa penggen Muuse sinttan, qeesiyaa El77aazara sinttan, halaqatu sinttaaninne maabaraa ubbaa sinttan eqqidi, hagaadan yaagidosona;  <span class="verse" id="V3">3&#160;</span>“Nu aawai bazzuwan haiqqiis; i ba nagaran haiqqiisippe attin, GODAA bolli denddida Qoraaha kaalliyaageetu giddon de7enna. Ayyo attuma na7i baawa.  <span class="verse" id="V4">4&#160;</span>Attuma na7i ayyo bainnabaa gidikkonne, nu aawaa sunttai a dabbotu gidduwaappe aissi xayii? Nu aawaa ishanttu giddon nuuyyo laattiyo biittaa imma” yaagidosona. </div><div class='p'> <span class="verse" id="V5">5&#160;</span>Yaagin Muusee eta oishaa GODAA sintti shiishshiis.  <span class="verse" id="V6">6&#160;</span>SHiishshin GODAI Muusa,  <span class="verse" id="V7">7&#160;</span>“Xalofihaada macca naati oichchidoogee likke; eta aawaa ishanttu giddon neeni etayyo laattiyo biittaa imma; a laatai eta gakko.  <span class="verse" id="V8">8&#160;</span>Qassi neeni Israa7eelata hagaadan yaaga; ‘Issi asi attuma na7i bainnan haiqqiyaabaa gidikko, a biittaa a macca na7i laatto;  <span class="verse" id="V9">9&#160;</span>macca na7ikka ayyo bainnabaa gidikko, a biittaa a ishantti laattona;  <span class="verse" id="V10">10&#160;</span>ayyo ishantti bainnabaa gidikko, a aawaa ishantti laattona;  <span class="verse" id="V11">11&#160;</span>a aawaa ishanttikka bainnabaa gidikko, a zariyaappe ubbaappe matattiya dabbuwaa laatissa. Taani GODAI nena Muusa azazidoogaadan, hagee Israa7eelatuyyo higge gido’ yaaga” yaagiis. </div><div class='s'>Muuse Sohuwan Yaasu Doorettiis </div><div class='p'> <span class="verse" id="V12">12&#160;</span>Hegaappe guyyiyan, GODAI Muusa, “Pude Abaarima Dereta kiyada, taani Israa7eela asaayyo immido biittaa be7a.  <span class="verse" id="V13">13&#160;</span>Be7idoogaappe guyyiyan, ne ishaa Aaroonadan neenikka haiqqada, ne maizzan gaittana.  <span class="verse" id="V14">14&#160;</span>Aissi giikko, Xiina Bazzuwan de7iya haattan asai ubbai makkalido wode, intte naa77aikka eta sinttan tana geeshshadan bonchchanau taayyo azazettibeekketa” yaagiis. Hegee haattai Xiina Bazzuwan, Qaadeesan de7iya Mariiba haattaa. </div><div class='p'> <span class="verse" id="V15">15&#160;</span>Muusee GODAA hagaadan yaagiis;  <span class="verse" id="V16">16-17&#160;</span>“Abeet GODAU, asa ubbau de7uwaa immiya Xoossau, ne asai, GODAA asai henttanchchi bainna wude mala gidennaadan, ha asaa sinttan kiyiyaanne geliya, etakka kaalettidi kessiyaanne gelissiya, issi asa ha maabaraa bolli sunttarkkii” yaagiis. </div><div class='p'> <span class="verse" id="V18">18&#160;</span>Yaagin GODAI Muusa, “Ayyaanai an de7iyo Nawe na7aa Yaasa ekkada, ne kushiyaa a bolli wotta;  <span class="verse" id="V19">19&#160;</span>yaatada qeesiyaa El77aazara sinttaaninne maabara ubbaa sinttan essada, eti be7ishin suntta.  <span class="verse" id="V20">20&#160;</span>Israa7eelatu maabara ubbai ayyo azazettanaadan, ne maataappe ayyo shaakkada imma.  <span class="verse" id="V21">21&#160;</span>Immin qeesiyaa El77aazara sinttan i eqqo; eqqin El77aazari Uriimiyan ayyo GODAA sheniyaa oichcho. Yaasunne Israa7eela maabarai ubbai El77aazara azazuwan kiyonanne a azazuwan gelona” yaagiis. </div><div class='p'> <span class="verse" id="V22">22&#160;</span>GODAI azazidoogaadan Muusee oottiis; Yaasa efiidi, qeesiyaa El77aazara sinttaaninne maabaraa ubbaa sinttan essiis.  <span class="verse" id="V23">23&#160;</span>GODAI azazidoogaadan, Muusee ba kushiyaa a bolli wottidi, a sunttiis. </div><ul class='tnav'>
<li><a href='index.htm'>Qoodaabaa</a></li>
<li><a href='NUM26.htm'>&lt;</a></li>
<li><a href='NUM.htm'>27</a></li>
<li><a href='NUM28.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
