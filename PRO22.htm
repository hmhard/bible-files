<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Leemiso Maxaafaa 22</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Leemiso Maxaafaa</a></li>
<li><a href='PRO21.htm'>&lt;</a></li>
<li><a href='PRO.htm'>22</a></li>
<li><a href='PRO23.htm'>&gt;</a></li>
</ul>
<div class="main">
 
<div class='chapterlabel' id="V0"> 22</div><div class='p'> <span class="verse" id="V1">1&#160;</span>Lo77o sunttai daro duretettaappe aadhdhees; sabettiyoogeekka biraappenne worqqaappe aadhdhees. </div><div class='p'> <span class="verse" id="V2">2&#160;</span>Duriyaanne manqquwaa ubbaakka GODAI medhdhiis; hegan eti naa77aikka lagge. </div><div class='p'> <span class="verse" id="V3">3&#160;</span>Cincca asi iitaa be7idi, qosetti aattees; shin akeeki paccido asi metuwan gelidi qohettees. </div><div class='p'> <span class="verse" id="V4">4&#160;</span>Neeni ashkke gidikkonne GODAASSI yayyikko, duretettaa, bonchchuwaanne de7uwaa demmana. </div><div class='p'> <span class="verse" id="V5">5&#160;</span>Iita uraa ogiyan agunttainne piree de7ees; shin bana naagiya asi etappe haakkees. </div><div class='p'> <span class="verse" id="V6">6&#160;</span>Na7i waanidi de7ana bessiyaakko tamaarissa; yaatikko, i cimidikka hegaa aggenna. </div><div class='p'> <span class="verse" id="V7">7&#160;</span>Duree hiyyeesaa haarees; tal77i ekkidaagee tal77iyau immidaagau aille gidees. </div><div class='p'> <span class="verse" id="V8">8&#160;</span>Nagaraa zeriya urai waayiyaa cakkees; harata i tuggayiyo tuggaikka attees. </div><div class='p'> <span class="verse" id="V9">9&#160;</span>Keha asi ba qumaappe hiyyeesau coo immiyo gishshau anjjettana. </div><div class='p'> <span class="verse" id="V10">10&#160;</span>Qilliicciya asa diggarggikko, palamai, ooshshainne cashshai kichchana. </div><div class='p'> <span class="verse" id="V11">11&#160;</span>Neeni wozanaa geeshshatettaanne keha haasayaa dosikko, kawoi nenaara dabbotees. </div><div class='p'> <span class="verse" id="V12">12&#160;</span>GODAI tumaa naagees; shin worddanchchatu qaalaa i aatti yeggees. </div><div class='p'> <span class="verse" id="V13">13&#160;</span>Azalla asi, “Taani kare kiyikko, gaammoi tana maana; tana ogiyan asi worana” yaagees. </div><div class='p'> <span class="verse" id="V14">14&#160;</span>SHaaramuxa maccaasee doonai ciimma ollaa mala; GODAI hanqqettido uri a giddon kunddees. </div><div class='p'> <span class="verse" id="V15">15&#160;</span>Na7a wozanaa azallatettai baqqi oiqqees; shin qaixaariyan qaxxayiyoogee appe haassees. </div><div class='p'> <span class="verse" id="V16">16&#160;</span>Baayyo aquwaa gujjana giidi, hiyyeesaa naaqqiyaageenne duriyaassi imuwaa immiyaagee naa77aikka hiyyeesana. </div><div class='s'>Hasttamu Aadhdhida Era Haasayata </div><div class='p'> <span class="verse" id="V17">17&#160;</span>Ne haittaa haa yeggada, aadhdhida eranchchai odiyoobaa siya; ne wozanaakka ta eraakko zaara.  <span class="verse" id="V18">18&#160;</span>Aissi giikko, eta ne wozanan wottikkonne ne doonankka eta ubbaa hassayikko, neeni ufaittana.  <span class="verse" id="V19">19&#160;</span>Ne ammanoi GODAN gidana mala, taani nena - ee nena - hachchi tamaarissaas.  <span class="verse" id="V20">20&#160;</span>Taani neessi zoreenne eratettai de7iyo hasttamu leemisota xaafoohoo!  <span class="verse" id="V21">21&#160;</span>Nena kiittidaagaayyo neeni likke zaaruwaa zaarana mala, taani nena tumatettaa tamaarissaas. </div><div class='p'> <span class="verse" id="V22">22&#160;</span>Hiyyeesatussi aibinne bainna gishshau, etabaa bonqqoppa; shilootankka metootanchchatu maataa xaissoppa.  <span class="verse" id="V23">23&#160;</span>Aissi giikko, GODAI eta gishshaa mootettana; eta bonqqidaageetakka i bonqqana. </div><div class='p'> <span class="verse" id="V24">24&#160;</span>Hanqqettiya uraara laggetoppa; hanqqettanau eesotiya uraarakka zuppetoppa.  <span class="verse" id="V25">25&#160;</span>Neeni a hanuwaa meezetikko, guyyeppe agganau danddayakka. </div><div class='p'> <span class="verse" id="V26">26&#160;</span>Asassi aco ta qanxxana gaada waase geloppa.  <span class="verse" id="V27">27&#160;</span>Neeni qanxxiyoobi xayikko, ne zin77iyo hiixai attennan, neessi de7iyaabai ubbai ekettana. </div><div class='p'> <span class="verse" id="V28">28&#160;</span>Ne maizza aawati tokkido beni zawaa shoddoppa. </div><div class='p'> <span class="verse" id="V29">29&#160;</span>Ba oosuwaa cinccatettan oottiya asa be7adii? I kawotussi ootteesippe attin, coo asatussi oottenna. </div><ul class='tnav'>
<li><a href='index.htm'>Leemiso Maxaafaa</a></li>
<li><a href='PRO21.htm'>&lt;</a></li>
<li><a href='PRO.htm'>22</a></li>
<li><a href='PRO23.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
