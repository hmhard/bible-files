<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 41</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB40.htm'>&lt;</a></li>
<li><a href='JOB.htm'>41</a></li>
<li><a href='JOB42.htm'>&gt;</a></li>
</ul>
<div class="main">
 
<div class='chapterlabel' id="V0"> 41</div><div class='s'>Qassikka GODAI Haasayees </div><div class='p'> <span class="verse" id="V1">1&#160;</span>“Neeni Lewaataana giyo miimminttiyaa moliyaa oiqqiyo hinggittan oiqqanau, woikko a inxxarssaa wodoruwan qachchanau danddayai?  <span class="verse" id="V2">2&#160;</span>A siiriyan dafuwaa gelissanau danddayai? Woikko a gacuwaa hinggittan caddada oiqquutee?  <span class="verse" id="V3">3&#160;</span>I nena, ‘Hayyanaa tana yeddarkkii’ yaagidi woossanee? Woikko i neeyyo mal77o qaalan haasayanee?  <span class="verse" id="V4">4&#160;</span>Neeni a merinau ne ashkkara oottanau, i nenaara maachchaa maacettanee?  <span class="verse" id="V5">5&#160;</span>Asi kafuwaara kaa7iyoogaadan, neeni aara kaa7uutee? Woikko a qachchada, ne macca ashkkaratuyyo kaa7anau immuutee?  <span class="verse" id="V6">6&#160;</span>Moliyaa oiqqiyaageeti a waagan palamettiyoonaa? Woikko zal77anchchati a qanxxerettidi baizziyoonaa?  <span class="verse" id="V7">7&#160;</span>Neeni a galbbaa maccaamiyan, a huuphiyaakka philxxuwan caddada qohanau danddayai?  <span class="verse" id="V8">8&#160;</span>Ane a ne kushiyan bochcha; neeni aara baaxetido baaxiyaa hassayada, naa77anttada aara baaxetanau kajjeelakka! </div><div class='p'> <span class="verse" id="V9">9&#160;</span>“He miimminttiyaa oiqqanau kajjeeliyoogee mela; harai attin, a be7ida ubbaikka yashshau kokkorees.  <span class="verse" id="V10">10&#160;</span>I zin77idosaappe a denttanau ooninne xalenna; yaatin, ta sinttan eqqanau danddayiyai oonee?  <span class="verse" id="V11">11&#160;</span>Taani kushiyaa zaarana mala, taayyo koiro immidai oonee? Saloppe garssaara de7iyaabai ubbai tabaa. </div><div class='p'> <span class="verse" id="V12">12&#160;</span>“Lewaataana gedetubaa, a gita wolqqaabaanne a lo77iya bollaabaa haasayiyoogaa taani aggikke.  <span class="verse" id="V13">13&#160;</span>A galbbaa qaaranau danddayiyai oonee? Birata milatiya a maayuwaa caddanau danddayiyai oonee?  <span class="verse" id="V14">14&#160;</span>Yashshiya achchai de7iyo a manggaagaa pooqqanau danddayiyai oonee?  <span class="verse" id="V15">15&#160;</span>A zokkuwaa galbbai issoi issuwaa bollan doorettidanne shuchchaadan minnida gonddalleta milatees.  <span class="verse" id="V16">16&#160;</span>Eti issoi issuwaayyo keehi matattido gishshau, eta giddoora, harai atto, carkkoikka kanttanau danddayenna.  <span class="verse" id="V17">17&#160;</span>Eti ubbaikka issoi issuwaara gaitti uttido gishshau, eta aibinne shaakkenna. </div><div class='p'> <span class="verse" id="V18">18&#160;</span>“I hedhdhishiyo wode, pholqqu giya poo7oi kiyees; a aifetikka maallado xalqqiyaadan zo77oosona.  <span class="verse" id="V19">19&#160;</span>A doonaappe tamaa lacoi kiyees; tamaikka piridi wodhdhees.  <span class="verse" id="V20">20&#160;</span>Penttiya disttiyaappe garssa baggaara eexxiya maqqaappe kiyiya cuwaadan, a siiriyaappe cuwai kiyees.  <span class="verse" id="V21">21&#160;</span>A siiriyaara kiyiya shemppoi xiixinttaa bonqqissees; tamaa lacoikka a doonaappe kiyees. </div><div class='p'> <span class="verse" id="V22">22&#160;</span>“A morggiyan wolqqai de7iyo gishshau, i keehippe yashshiyaagaa.  <span class="verse" id="V23">23&#160;</span>A ashoi issippe nuketti uttido gishshau, a bollai birataadan minnees.  <span class="verse" id="V24">24&#160;</span>A wozanai shuchchaadan mino; gaacciyo woxaadankka mino.  <span class="verse" id="V25">25&#160;</span>I denddiyo wode, minotikka yayyoosona; eti dagammidi baqatoosona.  <span class="verse" id="V26">26&#160;</span>Akko gakkiya bisoi ainne allaalle kessenna; toorai, woikko zubbee, woikko philxxoi a ainne oottenna.  <span class="verse" id="V27">27&#160;</span>Birataa i daladan, nahaasiyaakka musida mittaadan qoodees.  <span class="verse" id="V28">28&#160;</span>Wonddafiyaa zubbee a baqatissenna; yambbarshshan oliyo shuchchaikka ayyo suulla mala.  <span class="verse" id="V29">29&#160;</span>Dullai ayyo issi buuxa mala; tooraa xonggiyo wode, qilliiccidi miiccees.  <span class="verse" id="V30">30&#160;</span>A uluwaa bollan de7iya galbbai meqerettida kon77aadan qara; urqqaara i biyo wode, marashaadan biittaa phalqqees. </div><div class='p'> <span class="verse" id="V31">31&#160;</span>“Abbaa penttida haattaadan bukkees; xaaro giddon penttiya zaitiyaadankka bulibulissees.  <span class="verse" id="V32">32&#160;</span>Baappe guyyeera phooliya ogiyaa kessees; abbaa haattaakka bootta hoommuwau laammees.  <span class="verse" id="V33">33&#160;</span>Biittaa bollan a mala mereti baawa; i yayyi erenna mereta.  <span class="verse" id="V34">34&#160;</span>Keehippe gita gidida meretata ubbaa i ziqqi oottidi xeellees; do7a ubbatussi i kawo” yaagiis. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB40.htm'>&lt;</a></li>
<li><a href='JOB.htm'>41</a></li>
<li><a href='JOB42.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
