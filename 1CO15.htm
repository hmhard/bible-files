<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Koiro Qoronttoosa 15</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Koiro Qoronttoosa</a></li>
<li><a href='1CO14.htm'>&lt;</a></li>
<li><a href='1CO.htm'>15</a></li>
<li><a href='1CO16.htm'>&gt;</a></li>
</ul>
<div class="main">
 
<div class='chapterlabel' id="V0"> 15</div><div class='s'>Kiristtoosi Haiquwaappe Denddidobaa </div><div class='p'> <span class="verse" id="V1">1&#160;</span>Ta ishatoo, taani intteyyo yootido wonggeliyaa intte ekkidoogaanne qassi intte ammanoi aani eqqidoogaa inttena hassayissais.  <span class="verse" id="V2">2&#160;</span>Intte ammanoi hada gidana xayikko, qassi taani intteyyo yootido qaalaa mintti oiqqikko, intte he wonggeliyan attideta. </div><div class='p'> <span class="verse" id="V3">3&#160;</span>Aissi giikko, taani qassi ekkidoogaa ubbabaappe aadhdhidi koshshiyaagaa kasetada inttessi immaas. Hegee aibee giikko, Xoossaa maxaafai giyoogaadan, Kiristtoosi nu nagaraa gishshau haiqqiis.  <span class="verse" id="V4">4&#160;</span>Haiqqidi moogettiis. Xoossaa maxaafai giyoogaadankka, heezzantto gallassi haiquwaappe denddiis.  <span class="verse" id="V5">5&#160;</span>Denddidi, PHeexiroosassi qoncciis. Hegaappe guyyiyan, ba kiittido tammanne naa77atussi qoncciis.  <span class="verse" id="V6">6&#160;</span>Hegaappe guyyiyan, ichchashu xeetaappe dariya ishatussi issitoo qoncciis. Etappe dariya baggai hanno gakkanaassikka paxa de7ees; shin amaridaageeti haiqqidosona.  <span class="verse" id="V7">7&#160;</span>Hegaappe guyyiyan, Yaaqoobassi qoncciis; guyyeppe ba kiittido ubbatussi qoncciis. </div><div class='p'> <span class="verse" id="V8">8&#160;</span>Qassi ubbaappe wurssettan, wodee gakkennan yelettida taassikka qoncciis.  <span class="verse" id="V9">9&#160;</span>Aissi giikko, Yesuusi kiittido ubbaappe taani laafa; taani Xoossaa woosa keettaa waissido gishshau, Yesuusi kiittidoogaa geetettada xeesettanaukka bessikke.  <span class="verse" id="V10">10&#160;</span>SHin Xoossaa aaro kehatettan taani tanakka. Qassi taassi i immido aaro kehatettai hada gidibeenna; shin taani eta ubbaappe aattada oottaas. SHin tanaara de7iya Xoossaa aaro kehatettai oottiisippe attin, tana gidikke.  <span class="verse" id="V11">11&#160;</span>Simmi tana gidikkokka, woikko eta gidikkokka, nuuni ubbai yootiyoogee hagaa; inttekka hagaa ammanideta. </div><div class='s'>Asai Haiquwaappe Denddanabaa </div><div class='p'> <span class="verse" id="V12">12&#160;</span>Kiristtoosi haiquwaappe denddidoogaa yootiyoobaa gidikko, intteppe issi issi asati yaatin woigidi, “Haiqqidabai haiquwaappe denddenna” yaagiyoonaa?  <span class="verse" id="V13">13&#160;</span>Haiqqida urai haiquwaappe denddibeennabaa gidikko, yaatin hekko Kiristtoosikka haiquwaappe denddibeenna giyoogaa.  <span class="verse" id="V14">14&#160;</span>Kiristtoosi haiquwaappe denddibeennabaa gidikko, yaatin nuuni yootiyoogeekka mela; qassi intte ammanoikka mela.  <span class="verse" id="V15">15&#160;</span>Qassi nuuni, “Kiristtoosa haiquwaappe denttiis” yaagidi Xoossaa bolli markkattido gishshau, a worddo markkata gididi beettida. SHin haiqqidaageeta haiquwaappe i denttibeennabaa gidikko, Kiristtoosakka denttibeenna.  <span class="verse" id="V16">16&#160;</span>Aissi giikko, haiqqidaageeti haiquwaappe denddennabaa gidikko, simmi Kiristtoosikka denddibeenna.  <span class="verse" id="V17">17&#160;</span>Kiristtoosi haiquwaappe denddibeennabaa gidikko, intte ammanoikka mela; qassi intte hanno gakkanaassikka nagaraara de7eeta.  <span class="verse" id="V18">18&#160;</span>Simmi Kiristtoosa ammanidi haiqqidaageetikka qassi xayidosona giyoogaa.  <span class="verse" id="V19">19&#160;</span>Nuuni ha de7uwaa xalaalaassi Kiristtoosa yainnidabaa gidikko, ha sa7an de7iya asa ubbaappekka nubai pala. </div><div class='p'> <span class="verse" id="V20">20&#160;</span>SHin Kiristtoosi haiqqidaageetu dendduwaassi baira gididi, haiquwaappe denddidoogee tuma.  <span class="verse" id="V21">21&#160;</span>Aissi giikko, haiqoi issi asa baggaara ha sa7aa yiidoogaadan, haiqqidaageetu denddoikka qassi issi asa baggaara yiis.  <span class="verse" id="V22">22&#160;</span>Aissi giikko, asai ubbai Addaameera dabbotido gishshau haiqqidoogaadan, Kiristtoosaara dabbotido gishshau, ubbai de7uwaassi denddana.  <span class="verse" id="V23">23&#160;</span>SHin ubbaikka ba kayan kayan denddana. Kiristtoosi ubbaappe kasetidi denddiis; hegaappe guyyiyan, Kiristtoosaageeti Kiristtoosi yiyo wode denddana. </div><div class='p'> <span class="verse" id="V24">24&#160;</span>Hegaappe guyyiyan, Kiristtoosi halaqatetta ubbaa, godatetta ubbaanne wolqqaanne xaissidi, Xoossaassi ba Aawaassi kawotettaa immiyo wode, wodiyaa wurssettai yaana.  <span class="verse" id="V25">25&#160;</span>Aissi giikko, Xoossai a morkketa ubbaa a tohuwaappe garssaara wottana gakkanaassi, Kiristtoosi haaranau bessees.  <span class="verse" id="V26">26&#160;</span>Ubbaappe wurssettan xayana morkkee haiquwaa.  <span class="verse" id="V27">27&#160;</span>Aissi giikko, Xoossaa maxaafai, “Xoossai ubbabaa a tohuwaappe garssaara wottidi haarissiis” yaagees. SHin ubbabaa a tohuwaappe garssaara wottidi haarissiis giyo wode, ubbabaa haarissida Xoossaappe attin, hinkko ubbai haarettiis giyoogee qoncce.  <span class="verse" id="V28">28&#160;</span>SHin ubbabai Kiristtoosassi haarettidoogaappe guyyiyan, Kiristtoosi qassi ba huuphen ubbabaa bana haarissida Xoossaassi haarettana. Xoossai qassi ubbabaa wurssidi haarana. </div><div class='p'> <span class="verse" id="V29">29&#160;</span>Hegaa gidana xayikko, haiqqidaageetussi xammaqettiyaageeti ai oottiyoonaa? Haiqqidaageeti mulekka denddennabaa gidikko, asai haiqqidaageetussi aissi xammaqettii? </div><div class='p'> <span class="verse" id="V30">30&#160;</span>Yaatin, nuuni ubba wode aissi hassayenna metuwan geliyoonii?  <span class="verse" id="V31">31&#160;</span>Ta ishatoo, taani nu Godaa Kiristtoosi Yesuusan taassi de7iya intte ceequwan ceeqqaidda, wonttin wonttin haiqqais.  <span class="verse" id="V32">32&#160;</span>Taani Efisoonan asadan do7aara baaxetidoogee tana ai go77anee? SHin haiqqidaageeti haiquwaappe denddibeennabaa gidikko, </div><div class='q'>“Simmi moosinne uyoos; </div><div class='q2'>aissi giikko, nuuni wontto haiqqana” yaagiyoogaa mala. </div><div class='p'> <span class="verse" id="V33">33&#160;</span>Cimettoppite; iita laggetettai lo77o hanotettaa moorees.  <span class="verse" id="V34">34&#160;</span>Xillotettaakko simmite. Nagara oottoppite. Intteppe issi issi asai Xoossaa erenna; taani hagaa inttena yeellayanau gais. </div><div class='s'>Haiquwaappe Denddida Bollaa Hanotaa </div><div class='p'> <span class="verse" id="V35">35&#160;</span>SHin issi asi, “Haiqqida asai waanidi denddanee? Eti ai mala bollaara yaanee?” yaagennan aggenna.  <span class="verse" id="V36">36&#160;</span>Nenoo eeyyau, neeni biittan zeriyo zerettai wooqqennan mokkenna.  <span class="verse" id="V37">37&#160;</span>Neeni zeriyoogee gistte gidin woi hara qommo katta gidin, aife xalaalappe attin, mokkidi kiyiya bollaa gidenna.  <span class="verse" id="V38">38&#160;</span>SHin Xoossai zerettaassi ba dosido bollaa immees; qassi zeretta ubbaassikka huuphiyan huuphiyan eta bollaa immees.  <span class="verse" id="V39">39&#160;</span>Mereta ubbaa ashoi issuwaa gidenna. SHin asa ashoi issuwaa; mehiyaa ashoi dumma; kafotu ashoikka dumma; qassi moliyaa ashoikka dumma. </div><div class='p'> <span class="verse" id="V40">40&#160;</span>Qassi saluwaa bollatinne sa7aa bollati de7oosona. SHin saluwaa bollaa bonchchoi dumma; qassi sa7aa bollaa bonchchoi dumma.  <span class="verse" id="V41">41&#160;</span>Awa aifiyaassi a huuphe bonchchoi de7ees. Aginaassikka a huuphe bonchchoi de7ees. Qassi xoolinttetussikka dumma bonchchoi de7ees; aissi giikko, issi xoolinttee hinkko xoolinttiyaappe bonchchuwan dummatees. </div><div class='p'> <span class="verse" id="V42">42&#160;</span>Qassi haiqqidaageeti haiquwaappe denddiyo wode hegaadan hanana; haiqqiya bollai moogettidi, haiqqenna bolla gididi denddana.  <span class="verse" id="V43">43&#160;</span>Bollai tooshiyan moogettidi, bonchchuwan denddana. Qassi daafuran moogettidi, wolqqan denddana.  <span class="verse" id="V44">44&#160;</span>Mereta bollai moogettidi, ayyaana bollaa gididi denddana. Mereta bollai de7ikko, qassi ayyaanaa bollaikka de7ees. </div><div class='p'> <span class="verse" id="V45">45&#160;</span>Hegaadankka, qassi Xoossaa maxaafan, “Koiro bitanee, Addaamee, paxa de7iya asa gidi merettiis” yaagees. SHin wurssetta Addaamee de7uwaa immiya ayyaana gidiis.  <span class="verse" id="V46">46&#160;</span>SHin mereta asi koiro yin, geedoppe ayyaana asi yiisippe attin, ayyaanaagee koiro yibeenna.  <span class="verse" id="V47">47&#160;</span>Koiro Addaamee biittaappe merettiis; i biittaappe merettidaagaa. Naa77antto Addaamee saluwaappe yiis.  <span class="verse" id="V48">48&#160;</span>Biittaageeti biittaappe merettidaagaa mala. Qassi saluwaageeti saluwaappe yiidaagaa mala.  <span class="verse" id="V49">49&#160;</span>Nuuni biittaappe merettidaagaa meraa maayidoogaadan, saluwaappe yiidaagaa meraakka qassi maayana. </div><div class='p'> <span class="verse" id="V50">50&#160;</span>Ta ishatoo, taani giyoogee hagaa; ashoinne suutti Xoossaa kawotettaa laattana danddayenna. Qassi musiyaagee musennaagaa laattenna. </div><div class='p'> <span class="verse" id="V51">51-52&#160;</span>Siyite! Taani intteyyo issibaa xuurana. Nuuni ubbai haiqqokko. SHin wurssetta malkkatai punettiyo wode, liphida aifee xeellanaassi hassayennan laamettana. Aissi giikko, malkkatai punettiyo wode, haiqqida asai musenna asa gididi denddana; nuunikka laamettana.  <span class="verse" id="V53">53&#160;</span>Aissi giikko, hagee musiyaagee musennaagaa maayanau bessees; qassi hagee haiqqiyaageekka haiqqennaagaa maayanau bessees. </div><div class='p'> <span class="verse" id="V54">54&#160;</span>SHin hagee musiyaagee musennaagaa maayiyo wode, qassi hagee haiqqiyaagee haiqqennaagaa maayiyo wode, he wode, Xoossaa maxaafai, </div><div class='q'>“Haiqoi xoonettidi mitettiis. </div><div class='q'> <span class="verse" id="V55">55&#160;</span>Haiquwau, ne yiishshai awaanee? </div><div class='q2'>Haiquwau, ne xoonoi awaanee?” </div><div class='m'>giido qaalai polettana.  <span class="verse" id="V56">56&#160;</span>Haiqoi dukkiyo wolqqaa nagaraappe demmees; qassi nagarai wolqqaa higgiyaappe demmees.  <span class="verse" id="V57">57&#160;</span>SHin nu Godaa Yesuus Kiristtoosa baggaara nuna xoonissiya Xoossaa galatai gakko. </div><div class='p'> <span class="verse" id="V58">58&#160;</span>Taani siiqiyo ta ishatoo, hegaa gishshau, qaaxxennan minnidi eqqite. Intte daafurai Godaa baggaara mela gidennaagaa eridi, ubba wode Godaa oosuwaa azallennan oottite. </div><ul class='tnav'>
<li><a href='index.htm'>Koiro Qoronttoosa</a></li>
<li><a href='1CO14.htm'>&lt;</a></li>
<li><a href='1CO.htm'>15</a></li>
<li><a href='1CO16.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
