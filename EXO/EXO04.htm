<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Kessaabaa 4</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Kessaabaa</a></li>
<li><a href='EXO03.htm'>&lt;</a></li>
<li><a href='EXO.htm'>4</a></li>
<li><a href='EXO05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Xoossai Muusessi Gita Malaatata Oottiyo Wolqqaa Immiis </div><div class='p'> <span class="verse" id="V1">1&#160;</span>Muusee, “Eti tana ammanennan ixxikko, woikko taani odiyoogaa siyennan ixxidi, ‘GODAI neeyyo qonccibeenna’ giikko waanoo?” yaagidi zaariis. </div><div class='p'> <span class="verse" id="V2">2&#160;</span>Yaagin GODAI a, “He ne kushiyan de7iyaagee aibee?” yaagidi oichchiis. </div><div class='p'>Oichchin, “Xam77aa” yaagiis. </div><div class='p'> <span class="verse" id="V3">3&#160;</span>Yaagin GODAI a, “Ane a sa7an ola” yaagiis. Yaagin Muusee he gatimaa sa7an oliis; olin shooshsha kiyiis; yaatin, Muusee appe woxxiis.  <span class="verse" id="V4">4&#160;</span>Hegaappe guyyiyan GODAI a, “Ne kushiyaa yeddada, a goinaa oiqqa” yaagiis. Muusee yeddidi shooshshaa oiqqin, shooshshai a kushiyan simmidi, gatimau laamettiis.  <span class="verse" id="V5">5&#160;</span>GODAI, “Hagee hanidoogee, ne aawatu Xoossai, Abrahaama Xoossai, Yisaaqa Xoossainne Yaaqooba Xoossai neeyyo qonccidoogaa eti ammananaassa” yaagiis. </div><div class='p'> <span class="verse" id="V6">6&#160;</span>Hegaappe guyyiyan GODAI a, “Ne kushiyaa ne shophphan naaqqa” yaagin, Muusee ba kushiyaa shophphan naaqqiis; i kessiyo wode a kushee barottidi shachchaadan booxxiis.  <span class="verse" id="V7">7&#160;</span>GODAI a, “Ne kushiyaa ne shophphan zaarada naaqqa” yaagiis. Yaagin Muusee ba kushiyaa ba shophphau zaari naaqqidi kessiyo wode, a kushee simmidi hinkko bollaa mala gidiis. </div><div class='p'> <span class="verse" id="V8">8&#160;</span>Qassikka GODAI a, “Eti nena ammanennan ixxikkonne koiro malaataa ammanennan ixxikko, naa77anttuwaa eti ammanana.  <span class="verse" id="V9">9&#160;</span>SHin eti Xoossi oottiyo ha naa77u malaatata ammanana xayikko, woikko neeni odiyoogaa siyennan ixxikko, Naile SHaafaappe haattaa ekkada, mela biittan gussa; neeni shaafaappe ekkido haattai biittan suutta gidana” yaagiis. </div><div class='p'> <span class="verse" id="V10">10&#160;</span>Yaagin Muusee GODAA, “Abeet Godau, taani hagaappe kasekka, woikko neeni ne ashkkaraayyo haasayidoosappe simminkka taani biddaa danddayikke; taani leddani haasayais; qassi ta inxxarssaikka lufa” yaagiis. </div><div class='p'> <span class="verse" id="V11">11&#160;</span>GODAI a, “Asaassi doonaa medhdhidaagee oonee? A duude, woikko tulle oottiyaagee oonee? Xeelliyaagaanne qooqe oottiyai oonee? Tana GODAA gidikkinaayye?  <span class="verse" id="V12">12&#160;</span>Neeni ha77i ba; taani nena haasayanau maaddana; neeni gaanabaanne taani nena tamaarissana” yaagiis. </div><div class='p'> <span class="verse" id="V13">13&#160;</span>SHin Muusee GODAA, “Godau, hayyanaa, hagaa oottanau hara asa kiittarkkii!” yaagiis. </div><div class='p'> <span class="verse" id="V14">14&#160;</span>Hegaappe guyyiyan GODAI Muuseyyo keehi hanqqettidi a, “Leewa gidiya ne ishaa Aaroonihoo? I lo77o haasayana danddayiyoogaa taani erais; ha77i i nenaara gaittanau yiiddi ogiyaa bollan de7ees; i nena be7iyo wode a wozanai ufaittana.  <span class="verse" id="V15">15&#160;</span>Neeni, ‘Yaaga; yaaga’ gaada ayyo odana; taani inttena naa77aakka haasayana maaddananne intte oottanabaa tamaarissana.  <span class="verse" id="V16">16&#160;</span>I asaayyo ne gishshaa haasayana; hegeenne, i neeyyo doona mala gidin, neeni ayyo Xoossa mala gidana giyoogaa.  <span class="verse" id="V17">17&#160;</span>SHin ooratta malaatata an oottanau, neeni ha gatimaa ekkada ba” yaagiis. </div><div class='s'>Muusee Gibxxe Simmiis </div><div class='p'> <span class="verse" id="V18">18&#160;</span>Hegaappe guyyiyan Muusee ba bolluwaa Yatirokko simmi biidi, “Hanno gakkanaassi paxa de7iya asi de7ikko be7anau, taani guyye ta asaakko Gibxxe boo?” yaagiis. Yaagin Yatiroi Muusa, “Ee ba; saro gakka” yaagiis. </div><div class='p'> <span class="verse" id="V19">19&#160;</span>Muusee Midiyaama biittan de7ishin GODAI a, “Nena woranau koyida asati ubbai haiqqiichchido gishshau, guyye Gibxxe biitti simmada ba” yaagiis.  <span class="verse" id="V20">20&#160;</span>Yaagin Muusee ba keettaayyiyoonne ba attuma naata hariyaa togissi ekkidi, guyye Gibxxe simettaa doommiis; Muusee Xoossaa gatimaa ba kushiyan oiqqidi biis. </div><div class='p'> <span class="verse" id="V21">21&#160;</span>GODAI Muusa, “Neeni Gibxxe simmada biyo wode, taani neeyyo immido wolqqan neeni oottana malaatata ubbaa Gibxxe kawuwaa sinttan neeni oottanaagaa baloppa. Yaaninkka asaa i yeddenna mala, taani a wozanaa dammissana.  <span class="verse" id="V22">22&#160;</span>He wode taani GODAI giyoobaa kawuwaassi hagaadan yaagada oda; ‘ “Israa7eeli ta baira na7aa.  <span class="verse" id="V23">23&#160;</span>I taayyo goinnana mala, ta na7aa neeni yeddana mala, taani neeyyo yootaas; shin neeni a yeddennan ixxadasa; hegaa gishshau, taani ne baira attuma na7aa worana” yaagees’ yaagada oda” yaagiis. </div><div class='p'> <span class="verse" id="V24">24&#160;</span>Ogiyan shemppiyoosan GODAI Muuseera gaittiis; gaittidi a worana haniis.  <span class="verse" id="V25">25&#160;</span>A keettaayyiyaa Xippaara saluwaa ekkada, ba na7aa qaxxaraasu. Qaxxarada he shoohuwan Muuse tohuwaa bochchaasu. A Muusa, “Neeni taayyo tumu suutta bullachchaawaa” yaagaasu.  <span class="verse" id="V26">26&#160;</span>GODAI hegaa gishshau a worennan aggiis. He wode qaxxaraa malaatanau a, “Neeni taayyo suutta bullachchaawaa” yaagaasu. </div><div class='p'> <span class="verse" id="V27">27&#160;</span>GODAI Aaroona, “Neeni Muuseera gaittanau bazzo ba” yaagiis. Yaagin i biidi, Muuseera Xoossaa deriyan gaittidi a yeriis.  <span class="verse" id="V28">28&#160;</span>Hegaappe guyyiyan Muusee GODAI ba bolli kiittido qaala ubbaanne oottana mala, bana azazido ooratta malaatatubaa ubbaa Aaroonayyo yootiis.  <span class="verse" id="V29">29&#160;</span>Muuseenne Aarooni biidi, Israa7eelatu cimata ubbaa shiishshidosona.  <span class="verse" id="V30">30&#160;</span>SHiishshin Aarooni GODAI Muuseyyo yootido qaala ubbaa etayyo odiis. Qassi Muusee malaatata he asaa sinttan oottiis.  <span class="verse" id="V31">31&#160;</span>Etikka ammanidosona. GODAI etau qoppidoogaanne eta tuggaa be7idoogaa siyido wode, eti gufannidi goinnidosona. </div><ul class='tnav'>
<li><a href='index.htm'>Kessaabaa</a></li>
<li><a href='EXO03.htm'>&lt;</a></li>
<li><a href='EXO.htm'>4</a></li>
<li><a href='EXO05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
