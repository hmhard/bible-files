<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Kessaabaa 21</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Kessaabaa</a></li>
<li><a href='EXO20.htm'>&lt;</a></li>
<li><a href='EXO.htm'>21</a></li>
<li><a href='EXO22.htm'>&gt;</a></li>
</ul>
<div class="main">
 
<div class='chapterlabel' id="V0"> 21</div><div class='s'>Ailleta Oiqqiyo Lo77o Ohettaa </div><div class='p'> <span class="verse" id="V1">1&#160;</span>“Neeni etayyo immana higgee hagaa.  <span class="verse" id="V2">2&#160;</span>Neeni Ibraawe ailliyaa shammikko, i neeyyo usuppun laittaa ootto; shin laappuntta laitti i ainne qanxxennan, ailletettaappe coo kiyidi bo.  <span class="verse" id="V3">3&#160;</span>I barkka yiidabaa gidikko barkka bo; ba keettaayeera yiidabaa gidikko, a keettaayyiyaakka aara bu.  <span class="verse" id="V4">4&#160;</span>A godai ayyo machcho immidabaa gidikkonne machchiyaa ayyo attuma naata woikko macca naata yelidabaa gidikko, he maccaasiyaanne i naati a godaabaa; i barkka kiyidi bo.  <span class="verse" id="V5">5&#160;</span>SHin he aillee, ‘Taani ta godaa, ta keettaayyiyoonne ta naata siiqais; taani ailletettaappe kiyikke’ yaagikko,  <span class="verse" id="V6">6&#160;</span>a godai a pirddiyaageetu sintti aatto; hegaappe guyyiyan pengge woikko pengge qosilettaakko a efiidi, a haittaa goottan lukko. Simmi i ba de7o laitta ubban ayyo aille gidana. </div><div class='p'> <span class="verse" id="V7">7&#160;</span>“Asi ba macca na7iyo ailletettau baizzikko, attuma ailleti ailletettaappe kiyiyoogaadan a kiyuppu.  <span class="verse" id="V8">8&#160;</span>A bana dooridi efiida godaa lo77ana xayikko, godai o wozissanau koshshees. I iyyo ammanettibeenna gishshau, o allagau baizzanau ayyo maati baawa.  <span class="verse" id="V9">9&#160;</span>I o ba na7aayyo immanau doorikko, macca na7assi bessiyaabaa iyyo ootto.  <span class="verse" id="V10">10&#160;</span>I baayyo hara maccaasa ekkikko, koiro maccaaseessi i qumau, i maayuwau woikko i inddau bessiyaabaa iyyo pacissoppo.  <span class="verse" id="V11">11&#160;</span>I ha heezzubata iyyo immana xayikko, ainne miishsha qanxxennan ailletettaappe kiyada bu. </div><div class='s'>Iitati Qaxxayettiyo Higgiyaa </div><div class='p'> <span class="verse" id="V12">12&#160;</span>“Asa shocidi woriya asa tumuppe woranau bessees.  <span class="verse" id="V13">13&#160;</span>SHin eriiddi gidennan i woriyo wode, taani, Xoossai co77u giidobaa gidikko, i baqatanasaa intteyyo taani giigissana.  <span class="verse" id="V14">14&#160;</span>SHin asi halchchidi eriiddi hara asa worikko, he aawa ta yarshsho sohuwaappe diggada, hara sohuwan wora. </div><div class='p'> <span class="verse" id="V15">15&#160;</span>“Ba aawaa woikko ba aayyiyo dechchiya uri ooninne tumuppe haiqqo. </div><div class='p'> <span class="verse" id="V16">16&#160;</span>“Asa wolqqan oiqqidi baizziya uri woi wolqqan oiqqido asi a kushiyan beettido asi haiqqanau bessees. </div><div class='p'> <span class="verse" id="V17">17&#160;</span>“Ba aawaa woikko ba aayyiyo cayiyaagee haiqqo. </div><div class='p'> <span class="verse" id="V18">18&#160;</span>“Naa77u asati ooyettikko, issoi hinkkuwaa shuchchan caddikko woikko bubbuxikko, he deshettidaagee haiqqennan attidabaa gidikkonne harggidi hiixan pe7ikko,  <span class="verse" id="V19">19&#160;</span>denddidi guufiyaara kare heeran hemettikko, he dechchidaagee qaxxayettennan attees; gidikkonne i a oosuwaa teqqido gishshau, miishshaa qanxxanaunne a pattanau xallanau koshshees. </div><div class='p'> <span class="verse" id="V20">20&#160;</span>“Asi ba attuma ailliyaa woikko macca ailliyo gatiman shocikkonne hegaa gaasuwan i a kushiyan haiqqikko, shocidaagee qaxxayettanau bessees.  <span class="verse" id="V21">21&#160;</span>SHin he deshettidaagee issi woikko naa77u gallassaara denddikko, he aillee a miishsha gidiyo gishshau, i qaxxayettenna. </div><div class='p'> <span class="verse" id="V22">22&#160;</span>“Naa77u asati issoi issuwaara warettiiddi abbe ixeta maccaasiyo dechchikkonne a boshettikko, hegaappe hara iita deshetti xayikko, he maccaasee azinai oichchidobaanne daannati pirddidobaa aibanne qanxxo.  <span class="verse" id="V23">23&#160;</span>SHin iyyo deshettai darikko, shemppoi haiqqikko shemppo,  <span class="verse" id="V24">24&#160;</span>aife gishshaa aife, achcha gishshaa achcha, kushe gishshaa kushe, toho gishshaa toho,  <span class="verse" id="V25">25&#160;</span>xuussa gishshaa xuussa, masuntta gishshaa masuntta, qoo7o gishshaa qoo7o ekkanau koshshees. </div><div class='p'> <span class="verse" id="V26">26&#160;</span>“Issi asi ba attuma ailliyaayyo woikko macca ailleeyyo aifiyaa baqqidi toissikko, he aifiyaa gishshau ailletettaappe kessi yeddo.  <span class="verse" id="V27">27&#160;</span>Hegaadankka, ba ailliyaa achchaa woikko ba aillee achchaa menttikko, he achchaa gishshau ailletettaappe kessi yeddo. </div><div class='s'>Ba Aawatettan Poliyoobata </div><div class='p'> <span class="verse" id="V28">28&#160;</span>“Boori maccaasa woikko attumaasa qaicidi worikko, he boorai shuchchan cadettidi haiqqo; a ashoi meetettoppo. SHin booraa godai qaxxayettoppo.  <span class="verse" id="V29">29&#160;</span>SHin boorai kasekka qaiciyo meezee de7iyoogaa gidin, asai a godau yooti wottidaashin, a godai qachchennan ixxin, boorai attuma asa woikko macca asa worikko, he boorai shuchchan cadettidi haiqqo; qassi a godaikka haiqqo.  <span class="verse" id="V30">30&#160;</span>SHin i gumiyaa qanxxanaadan oishettikko, eti oichchidobaa aibanne qanxxidi, ba shemppuwaa wozo.  <span class="verse" id="V31">31&#160;</span>Boorai attuma na7a woikko macca na7a qaicidi worikkokka, pirddai issi mala gido.  <span class="verse" id="V32">32&#160;</span>Boorai attuma ailliyaa woikko macca ailliyo qaicidi worikko, booraa godai ailliyaa godaassi hasttamu xaqara biraa gumiyaa qanxxo. Boorai shuchchan cadettidi haiqqo. </div><div class='p'> <span class="verse" id="V33">33&#160;</span>“Issi asi olla qum77uwaa pogirggikko, woikko olla bookkidi qum77ennan aggikko, boori woikko haree he ollan wullikko,  <span class="verse" id="V34">34&#160;</span>he ollaa godai mehiyaa waagaa qanxxo. I a godaassi waagaa qanxxidi, haiqqida mehiyaa bau ekko. </div><div class='p'> <span class="verse" id="V35">35&#160;</span>“Issi asa boori haraa booraa qaicidi worikko, paxa booraa baizzidi, a waagaanne haiqqida booraa likkiyan shaakki ekkona.  <span class="verse" id="V36">36&#160;</span>SHin he boorai qaiciyaagaa gidiyoogee kaseti erettishin, a godai a qachchennan aggidabaa gidikko, a godai boora qanxxo. Qanxxidi he haiqqidaagaa bau ekko. </div><ul class='tnav'>
<li><a href='index.htm'>Kessaabaa</a></li>
<li><a href='EXO20.htm'>&lt;</a></li>
<li><a href='EXO.htm'>21</a></li>
<li><a href='EXO22.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
