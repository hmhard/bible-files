<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Kessaabaa 20</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Kessaabaa</a></li>
<li><a href='EXO19.htm'>&lt;</a></li>
<li><a href='EXO.htm'>20</a></li>
<li><a href='EXO21.htm'>&gt;</a></li>
</ul>
<div class="main">
 
<div class='chapterlabel' id="V0"> 20</div><div class='s'>Tammu Azazota </div><div class='p'> <span class="verse" id="V1">1&#160;</span>Xoossai ha qaalata ubbaa hagaadan yaagidi haasayiis;  <span class="verse" id="V2">2&#160;</span>“Nena Gibxxeppe ailletettaa biittaappe kessida GODAI ne Xoossai tanattennee. </div><div class='p'> <span class="verse" id="V3">3&#160;</span>“Taappe attin, hara xoossassi goinnoppa. </div><div class='p'> <span class="verse" id="V4">4&#160;</span>“Bolla saluwan de7iyaabaa, woikko garssa sa7an de7iyaabaa, woikko sa7aappe garssan haatta giddon de7iyaabaa aibanne malatissada neeyyo goinniyo misileta kessoppa.  <span class="verse" id="V5">5&#160;</span>Etayyo hokkoppa woikko etayyo goinnoppa. Aissi giikko, taani, GODAI ne Xoossai qanaatiya Xoossaa; tana ixxiyaageeta aawatu nagaraa gishshau, naata heezzantto yeletaanne oiddantto yeletaa gakkanaassi qaxxayiyaagaa.  <span class="verse" id="V6">6&#160;</span>Qassi tana siiqiyaanne ta azazuwaa naagiya sha7atussi siiquwaa bessiya Xoossaa. </div><div class='p'> <span class="verse" id="V7">7&#160;</span>“Xoossaa ne GODAA sunttaa hadan denttoppa; aissi giikko, GODAI ba sunttaa hadan denttiyaagaa qaxxayana. </div><div class='p'> <span class="verse" id="V8">8&#160;</span>“Geeshsha oottada, Sambbata gallassaa naaga.  <span class="verse" id="V9">9&#160;</span>Neeni oottiyo ooso ubbaa usuppun gallassatun ootta.  <span class="verse" id="V10">10&#160;</span>SHin laappuntta gallassai GODAAYYO, ne Xoossaayyo Sambbata. He gallassi aiba oosonne oottoppa; neeni, woikko ne attuma na7ai, woikko ne macca na7iyaa, woikko ne ashkkarai, woikko ne ashkkariyaa, woikko ne miizzai, woikko ne karen de7iya betee he gallassan aiba oosokka oottoppite.  <span class="verse" id="V11">11&#160;</span>Aissi giikko, usuppun gallassaa giddon GODAI salota, sa7aa, abbaanne eta giddon de7iya ubbaa medhdhiis; shin laappuntta gallassan shemppiis. Hegaa gishshau, GODAI Sambbata gallassaa anjjiisinne geeshshiis. </div><div class='p'> <span class="verse" id="V12">12&#160;</span>“GODAI ne Xoossai neeyyo immiyo biittan ne baree aduqqana mala, ne aawaanne ne aayyiyo bonchcha. </div><div class='p'> <span class="verse" id="V13">13&#160;</span>“Asa woroppa. </div><div class='p'> <span class="verse" id="V14">14&#160;</span>“SHaaramuxoppa. </div><div class='p'> <span class="verse" id="V15">15&#160;</span>“Wuuqqoppa. </div><div class='p'> <span class="verse" id="V16">16&#160;</span>“Ne shooruwaa bollan wordduwaa markkattoppa. </div><div class='p'> <span class="verse" id="V17">17&#160;</span>“Ne shooruwaa keettaa amottoppa; ne shooruwaa keettaayyiyo, woikko a ashkkaraa, woikko a ashkkariyo, woikko a booraa, woikko a hariyaa, woikko ayyo de7iyaabaa aibanne amottoppa” yaagiis. </div><div class='s'>Asaa Yashshaa </div><div class='p'> <span class="verse" id="V18">18&#160;</span>Asai ubbai dadai xuuqqiyoogaanne wolqqanttai wolqqammiyoogaa be7iis; malkkataa waasuwaa siyiis; qassi deree cuwattiyoogaakka be7iis; be7idi asai yashshaa kokkoriiddi, haahuwan eqqiis.  <span class="verse" id="V19">19&#160;</span>Eti Muusa, “Neeni nuuyyo haasaya; nuuni siyana; shin nuuni haiqqennaadan, Xoossai nuuyyo haasayoppo” yaagidosona.  <span class="verse" id="V20">20&#160;</span>Muusee asaa, “Xoossai inttena paaccanau, nagaraa intte oottenna mala, a yashshai intte wozanan de7anaadan, i yiido gishshau yayyoppite” yaagiis.  <span class="verse" id="V21">21&#160;</span>Asai haakkidi eqqidaashin, Xoossai de7iyoosaa sikkida xumaakko Muusee shiiqiis. </div><div class='s'>Yarshshiyo Sohotun Go7ettiyo Wogata </div><div class='p'> <span class="verse" id="V22">22&#160;</span>Hegaappe guyyiyan, GODAI Muusa, “Israa7eela asaayyo hagaadan yaagada yoota; ‘Taani saluwaappe intteyyo haasayidoogaa intte intte huuphen be7ideta.  <span class="verse" id="V23">23&#160;</span>Ta matan ai eeqanne oottoppite; bira eeqa woikko worqqa eeqa intteyyo oottoppite.  <span class="verse" id="V24">24&#160;</span>Neeni taayyo yarshshuwaa yarshshiyoosaa urqqaappe medhdha; medhdhada ne xuuggiyo yarshshuwaa, ne atotettaa yarshshuwaa, ne dorssatanne ne boorata a bolli yarshsha. Ta sunttai hassayettana mala, taani oottiyo soho ubban neekko yaada, nena anjjana.  <span class="verse" id="V25">25&#160;</span>Neeni taayyo yarshshuwaa yarshshiyoosaa shuchchaappe keexxikko, masettida shuchchaappe keexxoppa; aissi giikko, neeni massiyo miishshan a bochchikko, ne a tunissaasa.  <span class="verse" id="V26">26&#160;</span>Ta yarshsho sohuwaa pude gayyiyan kiyiyoogaa keena xoqqan gimbboppa; aissi giikko, neeni kiyiyo wode, ne kalloi beettana’ yaagada yoota. </div><ul class='tnav'>
<li><a href='index.htm'>Kessaabaa</a></li>
<li><a href='EXO19.htm'>&lt;</a></li>
<li><a href='EXO.htm'>20</a></li>
<li><a href='EXO21.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
