<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Kessaabaa 12</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Kessaabaa</a></li>
<li><a href='EXO11.htm'>&lt;</a></li>
<li><a href='EXO.htm'>12</a></li>
<li><a href='EXO13.htm'>&gt;</a></li>
</ul>
<div class="main">
 
<div class='chapterlabel' id="V0"> 12</div><div class='s'>Haiquwaa Boshai Worennan Kanttiis </div><div class='p'> <span class="verse" id="V1">1&#160;</span>GODAI Gibxxe biittan Muusanne Aaroona hagaadan yaagiis;  <span class="verse" id="V2">2&#160;</span>“Ha aginai intteyyo laittau koiro agina gido;  <span class="verse" id="V3">3&#160;</span>Israa7eela asau ubbau ha wogaa odite; ha aginai gelido tammantta gallassan, issi asi ba so asau issi orgge dorssaa woikko issi orgge deeshshaa ekko.  <span class="verse" id="V4">4&#160;</span>He keettaa asaa qoodai he dorssaa wurssi maanau guuxxikko, inne ayyo ubbaappe matattiya shooroi bantta so asaa qoodona; qoodidi issi issi asi maanau danddayiyo keenaa akeekidi, he mehiyaa shukkidi issippe moona.  <span class="verse" id="V5">5&#160;</span>Intte doori ekkiyo mehee yelettoosappe issi laitta gididoogaa, a bollan aiba pacinne bainna attumaagaa gido bayin. Intte he meheta dorssappe woikko deeshshappe ekkanau danddayeeta.  <span class="verse" id="V6">6&#160;</span>Ha aginaayyo tammanne oiddantta gallassaa gakkanaassi eta heemmite; he gallassi omarssi lankkilankkiyaagan Israa7eela maabaraa asai ubbai eta shukkana koshshees.  <span class="verse" id="V7">7&#160;</span>SHukkidi suuttaappe amaridaagaa ekkidi, eti miyo keettau naa77u qosilettaanne qoriyaa tiyona;  <span class="verse" id="V8">8&#160;</span>ashuwaa he gallassi qammikka taman xiixxi xiixxidi, cammiya bonccuwaaranne uukkido oittaara mona.  <span class="verse" id="V9">9&#160;</span>Ashuwaa qayye woikko doissidi mooppite; huuphiyaakka gedetakka qantta giddo ashuwaakka ubbaa xiixxidi miite;  <span class="verse" id="V10">10&#160;</span>he ashuwaappe sa7ai wonttana gakkanaassi ainne ashshoppite; wonttana gakkanaassi amaridaagee attikko, hegaa xuugganau koshshees.  <span class="verse" id="V11">11&#160;</span>Muussaa miiddi, ogiyaassi giigiya maayuwaa maayidi, intte caammaa intte tohuwan wottidi, intte gatimaa intte kushiyan oiqqidi meeta. Eesuwan eesuwan miite; hagee GODAA Paasikaa. </div><div class='p'> <span class="verse" id="V12">12&#160;</span>“Taani he gallassi qammi Gibxxeera kanttana; kanttaidda baira yelettida ubbaa, asaakka mehiyaakka worana; Gibxxe eeqatu ubbaa bollikka taani pirddana; taani GODAATTENNE.  <span class="verse" id="V13">13&#160;</span>He suuttai intte de7iyo keettata erissiya malaata gidana. Taani he suuttaa be7iyo wode, inttena aggada aadhdhana; taani Gibxxe biittaa boshan shociyo wode, inttena aiba boshikka bochchenna. </div><div class='p'> <span class="verse" id="V14">14&#160;</span>“Ha gallassai intteyyo hassayi hassayi bonchchiyo gallassa gido; intte yeletai ubbai GODAA baalaa bonchchite; hagaa woga oottidi merinau bonchchite. </div><div class='s'>Oittaa Baalaa </div><div class='p'> <span class="verse" id="V15">15&#160;</span>“Laappun gallassai gakkanau irshshuwaa yeggibeenna oittaa miite; shin koiro gallassi irshshuwaa intte sooppe diggite. He koiro gallassaappe doommidi laappuntta gallassi gakkanaassi, irshshuwaara de7iya oitta miya asi Israa7eela asaa giddoppe duuxxidi xayo.  <span class="verse" id="V16">16&#160;</span>Koiro gallassi geeshsha yaa7aa shiiqite; hara geeshsha yaa7aa qassi laappuntta gallassan shiiqite; asai ubbai maanau quma kattanaappe attin, ha gallassatu ubban ainne oottoppite; intte oottanabi hegaa xalaala. </div><div class='p'> <span class="verse" id="V17">17&#160;</span>“Oittaa Baalaa bonchchite; aissi giikko, taani intte citaa Gibxxe biittaappe kessidoi he gallassa. He gallassaa, yeletaappe yeletaa gakkanaashin kantti kiyiya woga oottidi bonchchite.  <span class="verse" id="V18">18&#160;</span>Koiro aginan, he aginaayyo tammanne oiddantta gallassa omarssaappe doommidi, laatamanne isiinintta omarssa gakkanaassi irshshoi gelibeenna oittaa miite.  <span class="verse" id="V19">19&#160;</span>Laappun gallassa gakkanau irshshoi intte son beettoppo; irshshoi gelidobaa miya asi bete gidin woikko he biitta asa gidin, he aawu Israa7eela maabaraa giddoppe bohetto.  <span class="verse" id="V20">20&#160;</span>Irshshoi gelidobaa aibanne mooppite; intte de7iyoosan awankka irshshoi gelibeenna oittaa maanau koshshees” yaagiis. </div><div class='s'>Koiro Paasikaa </div><div class='p'> <span class="verse" id="V21">21&#160;</span>Hegaappe guyyiyan Muusee Israa7eela cimata ubbaa xeesissidi eta hagaadan yaagiis; “Intte sohuwaarakka biidi, intte so asaassi Paasikau orgge dorssaa woikko orgge deeshshaa shukkite.  <span class="verse" id="V22">22&#160;</span>Hiisoophphiyaa giyo mittaa haittaappe dankki ekkidi, keriyan de7iya suuttan naaqqi kessidi, he suuttaa naa77u qosilettatanne qoriyaa tiyite; intteppe issi asinne sa7ai wonttana gakkanaassi ba keettaa penggeppe kare kiyoppo.  <span class="verse" id="V23">23&#160;</span>GODAI Gibxxeta shoci woranau he biittaara kanttiyo wode, suuttaa qoriyaaninne naa77u qosilettatun be7ana; be7idi kareera aadhdhi bayana; xaissiyaagee intte soo gelidi, inttena worennaadan a intte soo gelissenna. </div><div class='p'> <span class="verse" id="V24">24&#160;</span>“Intte ha azazuwaa intteyyoonne intte zerettaayyo merinau woga oottidi azazettite.  <span class="verse" id="V25">25&#160;</span>GODAI kase immana giidoogaadan i immiyo biittaa intte geliyo wode, ha wogaa naagite.  <span class="verse" id="V26">26&#160;</span>Intte naati inttena, ‘Ha bonchcho baalaa birshshettai aibee?’ yaagidi oichchiyo wode,  <span class="verse" id="V27">27&#160;</span>intte eta, ‘Hagee GODAA bonchchanau yarshshiyo Paasikaa yarshshuwaa; aissi giikko, GODAI Gibxxe biittan Israa7eela asaa keettaa aggi aadhdhidi biidi, Gibxxeta woriiddi, nuna ashshido gishshataassa’ yaagite” yaagiis. </div><div class='p'>Hegaappe guyyiyan asai gulbbatidi goinniis.  <span class="verse" id="V28">28&#160;</span>Israa7eelati GODAI Muusanne Aaroona azazidoogaadan oottidosona. </div><div class='s'>Gibxxetu Bairati Haiqqi Wurobaa </div><div class='p'> <span class="verse" id="V29">29&#160;</span>Qammau gina shaahuwan GODAI Gibxxen baira yelettida ubbaa, kawotaa araatan uttida kawuwaa baira na7aappe doommidi, qasho keettan de7iya omoodettidaageetu baira na7aa gakkanaassi, qassi baira yelettida mehiyaa ubbaa dippi oottiis.  <span class="verse" id="V30">30&#160;</span>Kawoi, a sunttati ubbainne Gibxxe biittaa asai ubbai qammi denddidosona. Gibxxe biittan asi haiqqibeenna keetti mulekka bainna gishshau, asai qaalaa xoqqu oottidi gita yeehuwaa yeekkiis.  <span class="verse" id="V31">31&#160;</span>He gallassa qammikka kawoi Muusanne Aaroona xeesidi, “Denddite! Inttekka Israa7eela asaikka ta asaa gidduwaappe kiyite! Biidi intte oichchidoogaadankka GODAAYYO goinnite!  <span class="verse" id="V32">32&#160;</span>Intte giidoogaadankka intte dorssaa wudiyaanne intte mehiyaa wudiyaa ekkidi biite! Qassi tanakka anjjite” yaagiis. </div><div class='p'> <span class="verse" id="V33">33&#160;</span>Gibxxe asai Israa7eelati biittaappe eesuwan kiyana mala dirbbissidosona. Aissi giikko, eti, “Hinna xayikko, nuuni ubbaikka wuroos” yaagidosona.  <span class="verse" id="V34">34&#160;</span>Hegaa gishshau, Israa7eela asati bantta irshshoi gelibeenna munaqaa munaqa keriyan kunttidi, bantta maayuwan xaaxidi, bantta hashiyan tookkidosona.  <span class="verse" id="V35">35&#160;</span>Israa7eelati Muusee eta azazidoogaadan, Gibxxeta bira miishshata, worqqa miishshatanne maayuwaa, “Immite” giidi oichchidosona.  <span class="verse" id="V36">36&#160;</span>GODAI Gibxxetu sinttan he asai sabettanaadan oottin, Gibxxeti eti oichchidobaa immidosona. Hegaadan yaatidi eti Gibxxe asatu aquwaa bonqqi ekkidi biidosona. </div><div class='s'>Israa7eelati Gibxxeppe Kiyidosona </div><div class='p'> <span class="verse" id="V37">37&#160;</span>Israa7eelati Raamisa giyo katamaappe denddidi Sukkota giyo sohuwaa tohuwan hemettidi biidosona. Asai naatanne maccaasaa gujjennan qoodin, usuppun xeetu sha7a.  <span class="verse" id="V38">38&#160;</span>Qassi etaara hara daro asai, daro meheenne dorssaa deeshshaa wudee laagettidi biis.  <span class="verse" id="V39">39&#160;</span>Gibxxeppe eti ekkidi kiyido munaqaa irshshoi gelibeennaagaa oittaa uukkidosona; aissi giikko, eti Gibxxeppe dirbban kiyidosona; banttau shinqqe kattanaukka, munaqi denddin uukkanaukka eta gattibeenna. </div><div class='p'> <span class="verse" id="V40">40&#160;</span>Israa7eelati Gibxxe biittan de7ido laittai oiddu xeetanne hasttama.  <span class="verse" id="V41">41&#160;</span>He oiddu xeetanne hasttamu laittai wuriyo he wurssetta gallassan, GODAA asai ubbai Gibxxe biittaappe kiyiis.  <span class="verse" id="V42">42&#160;</span>GODAI ba asaa naagidi, Gibxxe biittaappe kessiyo wode sa7ai qamma; he qammai yeletaappe yeletaa gakkanaassi, Israa7eela asai beegottidi naagiiddi aqiyo, GODAAYYO dummatida qamma. </div><div class='s'>Paasikaa Gallassaa Bonchchiyo Wogaa </div><div class='p'> <span class="verse" id="V43">43&#160;</span>GODAI Muusanne Aaroona, “Paasikaa gallassaa bonchchiyo wogai hageeho; bete asi appe mulekka mooppo.  <span class="verse" id="V44">44&#160;</span>Intte miishshan shammido aillee intte a qaxxaridoogaappe guyyiyan appe mo.  <span class="verse" id="V45">45&#160;</span>SHin ha77issau inttenaara takkiya imattinne kera oottiya imatti appe mooppo. </div><div class='p'> <span class="verse" id="V46">46&#160;</span>“Ha Paasikaa intte issi keettan miite; intte he ashuwaappe aibanne kare kessoppite. Meqettatuppe issuwaanne menttoppite.  <span class="verse" id="V47">47&#160;</span>Israa7eela maabarai ubbai Paasikaa bonchchanau koshshees. </div><div class='p'> <span class="verse" id="V48">48&#160;</span>“Beti yiidi intte giddon de7iya asi GODAA Paasikaa bonchchanau koyikko, ba so attuma asa ubbaara qaxxaretto. Hegaappe guyyiyan i he biittan yelettida asadan shiiqidi, Paasikaa bonchchanau danddayees. SHin qaxxarettibeenna asi mulekka appe mooppo.  <span class="verse" id="V49">49&#160;</span>Intte biittan yelettidaagaukka intte giddon bete gididi de7iyaagaukka he wogai issuwaa” yaagiis. </div><div class='p'> <span class="verse" id="V50">50&#160;</span>Yaagin Israa7eelati ubbai GODAI Muusanne Aaroona azazidoogaadankka oottidosona.  <span class="verse" id="V51">51&#160;</span>He gallassikka GODAI Israa7eelata eta citan citan Gibxxe biittaappe kessiis. </div><ul class='tnav'>
<li><a href='index.htm'>Kessaabaa</a></li>
<li><a href='EXO11.htm'>&lt;</a></li>
<li><a href='EXO.htm'>12</a></li>
<li><a href='EXO13.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
