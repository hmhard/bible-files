<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Kessaabaa 40</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Kessaabaa</a></li>
<li><a href='EXO39.htm'>&lt;</a></li>
<li><a href='EXO.htm'>40</a></li>
<li><a href='LEV01.htm'>&gt;</a></li>
</ul>
<div class="main">
 
<div class='chapterlabel' id="V0"> 40</div><div class='s'>Xoossaa Dunkkaaniyaa Tolettaa </div><div class='p'> <span class="verse" id="V1">1&#160;</span>Hegaappe guyyiyan, GODAI Muusa,  <span class="verse" id="V2">2&#160;</span>“Koiro aginaayyo koiro gallassi, neeni Xoossaa Dunkkaaniyaa tola.  <span class="verse" id="V3">3&#160;</span>Maachchaa Taabootaa a giddon wotta; wottada he Taabootaa magalashuwan kamma.  <span class="verse" id="V4">4&#160;</span>Xaraphpheezaa gelissada, a bolli wodhdhanau koshshiya miishshata ubbaa a bolli wotta. Yaatada xomppeta wottiyo ballaa soo gelissada, a bolli xomppeta wotta.  <span class="verse" id="V5">5&#160;</span>Ixaanaa cuwayiyo worqqa saaxiniyaa Maachchaa Taabootaa sinttaara wottada, Xoossaa Dunkkaaniyaa geliyo magalashuwaa kaqqa. </div><div class='p'> <span class="verse" id="V6">6&#160;</span>“Xuuggiyo yarshshuwaa yarshshiyoosaa Xoossaa Dunkkaaniyaa sinttaara wotta.  <span class="verse" id="V7">7&#160;</span>Meechcha keriyaa Xoossaa Dunkkaaniyaappenne yarshshiyoosaappe gidduwan wottada, an haattaa tiga.  <span class="verse" id="V8">8&#160;</span>Xoossaa Dunkkaaniyaappe kareera yuushsha aattada dabaabaa giigissa; giigissada dabaabaa geliyoosan magalashuwaa kaqqa. </div><div class='p'> <span class="verse" id="V9">9&#160;</span>“Tiyiyo zaitiyaa ekkada, Xoossaa Dunkkaaniyaanne a giddon de7iya ubbabaa tiya; anne a giddon go7ettiyo miishsha ubbaa dummaya; yaatobare i geeshsha gidana.  <span class="verse" id="V10">10&#160;</span>Hegaappe guyyiyan, xuuggiyo yarshshuwaa yarshshiyoosaanne au go7ettiyo miishsha ubbaa tiya; yarshshiyoosaa dummaya; yaatobare i ubbaappe aadhdhiya geeshsha gidana.  <span class="verse" id="V11">11&#160;</span>Meechcha keriyaanne a utissiyo miishshaa tiya; tiyada eta dummaya. </div><div class='p'> <span class="verse" id="V12">12&#160;</span>“Neeni Aaroonanne a naata Xoossaa Dunkkaaniyaa geliyo pengge ehaada, haattan eta meecca.  <span class="verse" id="V13">13&#160;</span>Hegaappe guyyiyan, qeesetettaa maayuwaa Aaroona maizzada, i taayyo qeesetettan oottanaadan, a tiyada dummaya.  <span class="verse" id="V14">14&#160;</span>A attuma naatakka ehaada qoliyaa maizza.  <span class="verse" id="V15">15&#160;</span>Eti taayyo qeesetettan oottanaadan, eta aawaa tiyidoogaadan, etakka tiya. Eta tiyettai etakka eta sintta yeletaa ubbaa qeese oottiyaagaa” yaagiis. </div><div class='p'> <span class="verse" id="V16">16&#160;</span>Yaagin Muusee ubbabaakka GODAI bana azazidoogaadan oottiis. </div><div class='p'> <span class="verse" id="V17">17&#160;</span>Hegaa gishshau, Gibxxeppe eti kiyido naa77antta laittan, koiro aginaayyo koiro gallassan Xoossaa Dunkkaanee tolettiis.  <span class="verse" id="V18">18&#160;</span>Muusee Xoossaa Dunkkaaniyaa essiyo wode, gedeta eta sohuwan sohuwan wottiis; xagaagetanne tuussaa aattiis; hiraqotakka gelissiis.  <span class="verse" id="V19">19&#160;</span>Hegaappe guyyiyan, Muusee GODAI azazidoogaadan, ha essidoogaa bollan dunkkaaniyaa toliis; he toliyaa bollan kamuwaa kammiis. </div><div class='p'> <span class="verse" id="V20">20&#160;</span>Yaatidi tammu azazoti xaafettido masettida shuchchatu qaalaa efiidi, Taabootaa giddon wottiis; tookkiyo kasota Taabootan aattiis; atto giyo sohuwaa qum77uwaa Taabootaa bolli wottiis.  <span class="verse" id="V21">21&#160;</span>Hegaappe guyyiyan, Taabootaa Xoossaa Dunkkaaniyaa gelissiis; genttiyo magalashuwaa kaqqidi, GODAI azazidoogaadan Maachchaa Taabootaa kammiis. </div><div class='p'> <span class="verse" id="V22">22&#160;</span>GODAI Muusa azazidoogaadan, Muusee xaraphpheezaa Xoossaa Dunkkaaniyaa gelissidi, magalashuwaappe kareera huuphessa baggaara wottiis.  <span class="verse" id="V23">23&#160;</span>Wottidi a bolli GODAA sinttan wottiyo geeshsha oittaa giigissiis. </div><div class='p'> <span class="verse" id="V24">24&#160;</span>GODAI Muusa azazidoogaadan, xomppiyaa wottiyo ballaa Xoossaa Dunkkaaniyaa giddo gelissidi, xaraphpheezaa hefinttaara, Xoossaa Dunkkaaniyau tohossa baggaara wottiis;  <span class="verse" id="V25">25&#160;</span>qassi xomppeta GODAA sinttan oittiis. </div><div class='p'> <span class="verse" id="V26">26&#160;</span>GODAI azazidoogaadan, ixaanaa cuwayiyo worqqa saaxiniyaa Xoossaa Dunkkaaniyaa giddon magalashuwaa sintta baggaara wottiis;  <span class="verse" id="V27">27&#160;</span>wottidi a bolli sawiya ixaanaa cuwayiis.  <span class="verse" id="V28">28&#160;</span>Hegaappe guyyiyan, Xoossaa Dunkkaaniyaa penggiyan magalashuwaa woxaliis. </div><div class='p'> <span class="verse" id="V29">29&#160;</span>Xuuggiyo yarshshuwaa yarshshiyoosaa Xoossaa Dunkkaaniyaa geliyo penggiyaa lanqqen wottiis; a bolli xuuggiyo yarshshuwaanne katta yarshshuwaa GODAI azazidoogaadan yarshshiis. </div><div class='p'> <span class="verse" id="V30">30&#160;</span>GODAI Muusa azazidoogaadan, meechcha keriyaa Xoossaa Dunkkaaniyaappenne yarshshiyoosaappe gidduwan wottiis. Yaatidi meecettanau haattaa an tigiis.  <span class="verse" id="V31">31&#160;</span>Tigin Muusee, Aarooninne a naati bantta kushiyaanne tohuwaa an meecettoosona.  <span class="verse" id="V32">32&#160;</span>GODAI Muusa azazidoogaadan, eti Xoossaa Dunkkaaniyaa gelido wode woikko yarshshiyoosaakko shiiqido wode audenne meecettoosona. </div><div class='p'> <span class="verse" id="V33">33&#160;</span>Xoossaa Dunkkaaniyaanne yarshshiyoosaa yuushshi aattidi dabaabaa kessiis; he dabaabaa penggiyan magalashuwaa woxaliis. Hegaadan oottidi, Muusee oosuwaa poliis. </div><div class='s'>GODAA Bonchchoi Xoossaa Dunkkaaniyaa Kumiis </div><div class='p'> <span class="verse" id="V34">34&#160;</span>Hegaappe guyyiyan, shaarai Xoossaa Dunkkaaniyaa kammiis; GODAA bonchchoikka a kumiis.  <span class="verse" id="V35">35&#160;</span>SHaarai Xoossaa Dunkkaaniyaa bolli uttido gishshaunne GODAA bonchchoi a giddon kumido gishshau, Muusee a giddo gelanau danddayibeenna. </div><div class='p'> <span class="verse" id="V36">36&#160;</span>Israa7eelati bantta oge ubban, he shaarai Xoossaa Dunkkaaniyaappe denddiyo wode audenne a kaallidi hemetaa doommoosona.  <span class="verse" id="V37">37&#160;</span>SHin he shaarai denddana xayikko, i denddiyo gallassai gakkanaassi etikka qaaxxokkona.  <span class="verse" id="V38">38&#160;</span>Eta oge ubban GODAA shaarai Israa7eela asai ubbai be7ishin, gallassi gallassi Xoossaa Dunkkaaniyaa kammeesinne qammi qammi qassi tamai he shaaraa bolli eexxees. </div><ul class='tnav'>
<li><a href='index.htm'>Kessaabaa</a></li>
<li><a href='EXO39.htm'>&lt;</a></li>
<li><a href='EXO.htm'>40</a></li>
<li><a href='LEV01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
