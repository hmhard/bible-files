<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Mikiyaasa 5</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mikiyaasa</a></li>
<li><a href='MIC04.htm'>&lt;</a></li>
<li><a href='MIC.htm'>5</a></li>
<li><a href='MIC06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='p'> <span class="verse" id="V1">1&#160;</span>Inttenoo, Yerusalaame asatoo, intte olanchchata shiishshite! Aissi giikko, nuuni morkketun doodettida; etikka Israa7eela kaalettiyaagaa gappataa gatiman shocanau hanoosona. </div><div class='s'>Beetaliheemeppe Kaalettiyaagee Kiyanaagee Hiraagan Odettiis </div><div class='p'> <span class="verse" id="V2">2&#160;</span>GODAI hagaadan yaagees; “Nenoo Efiraataa, Beetaliheeme katamau, neeni Yihudaa katamatu giddon guutta; shin au denddoi beniisappe doommidi, merinaappe gididoogee, Israa7eela asaa haariyaagee taayyo neeppe kiyana” yaagees. </div><div class='p'> <span class="verse" id="V3">3&#160;</span>Hegaa gishshau, maaretan oiqettiya maccaasiyaa he na7aa yelana gakkanaashin, GODAI Israa7eela asaa morkketu kushiyan aattidi immana. Hegaappe guyyiyan, omooduwan de7iya a ishantti simmidi, bantta asaara walahettana.  <span class="verse" id="V4">4&#160;</span>I yaana; yiidi, GODAA minotettan, GODAA ba Xoossaa sunttaa anggan ba asaa heemmana. I sa7aa gaxaa gakkanaashin gita gidiyo gishshau, eti sarotettan de7ana.  <span class="verse" id="V5">5&#160;</span>I etau sarotetta gidana. </div><div class='s'>GODAI Israa7eela Asaa Ashshananne Eta Morkketakka Xaissana </div><div class='p'>Asoore biittaa asati nu biittaa woraajjiyo wodenne nu qatotakka yererettidi geliyo wode, nuuni asaa heemmanaunne kaalettanau gidiyaanne gididi palahiya asaa denttidi, etaara olaa gaittana.  <span class="verse" id="V6">6&#160;</span>Eti Asoore biittaa olan xoonana; qassi he biittan de7iya Naamiruudi keexxido katamaakka haarana. Asoore biittaa asati nu biittaa woraajjiyo wodenne nu zawaakka yedhdhiyo wode, nu biittaa haariyaagee nuna etappe ashshana. </div><div class='p'> <span class="verse" id="V7">7&#160;</span>Yaaqooba zaretu atettati daro dere asaa giddon GODAI kiittido akka malanne maataa bollan wodhdhiya diife mala gidana. Akkainne diifee yaanau asaa azazuwaa naagennaagaadan, Israa7eela asaikka GODAAPPE attin, asaa naagenna.  <span class="verse" id="V8">8&#160;</span>Yaaqooba zaretu atettati kawotettatu giddon, daro asaa giddon, bazzo do7atu giddon de7iya gaammo malanne dorssaa wudiyaa giddon de7iya wodala gaammo mala gidana. I hegaara kanttiyo wode yereretteesinne mentterettees; ooninne ashshanau danddayenna.  <span class="verse" id="V9">9&#160;</span>Ne kushee nenaara eqettiyaageetu bolli denddana; ne morkketi ubbaikka xayana. </div><div class='p'> <span class="verse" id="V10">10&#160;</span>GODAI hagaadan yaagees; “He gallassi taani ne parata ne giddoppe xaissana; ne para gaaretakka mentterettana.  <span class="verse" id="V11">11&#160;</span>Taani ne biittaa katamata xaissana; ne qatotakka ubbaa laalana.  <span class="verse" id="V12">12&#160;</span>Qassi ne kaayuwaa taani xaissana; murunniyaageetikka hagaappe sinttanau ne giddon de7okkona.  <span class="verse" id="V13">13&#160;</span>Taani ne eeqa misiletanne ne goinnanau essido shuchchata ne giddoppe xaissana; hagaappe sinttanau neeni ne kushiyan medhdhidobaassi goinnakka.  <span class="verse" id="V14">14&#160;</span>Taani Asheero giyo xoossee misiliyaa ne giddoppe xoqollana; ne katamatakka xaissana.  <span class="verse" id="V15">15&#160;</span>Taayyo azazettibeenna kawotettatu bolli yiilluwaaninne hanqquwan taani haluwaa kiyana” yaagees. </div><ul class='tnav'>
<li><a href='index.htm'>Mikiyaasa</a></li>
<li><a href='MIC04.htm'>&lt;</a></li>
<li><a href='MIC.htm'>5</a></li>
<li><a href='MIC06.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
