<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Leemiso Maxaafaa 20</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Leemiso Maxaafaa</a></li>
<li><a href='PRO19.htm'>&lt;</a></li>
<li><a href='PRO.htm'>20</a></li>
<li><a href='PRO21.htm'>&gt;</a></li>
</ul>
<div class="main">
 
<div class='chapterlabel' id="V0"> 20</div><div class='p'> <span class="verse" id="V1">1&#160;</span>Daro mattoyiya ushshaa uyiyoogee daro bidisseesinne ooshshees; mattottiya asi wozani paccido asa. </div><div class='p'> <span class="verse" id="V2">2&#160;</span>Kawo hanqqoi gaammuwaa gudettaa mala; a yiilloyiya asi ba shemppuwaa bolli pirddees. </div><div class='p'> <span class="verse" id="V3">3&#160;</span>Palamaappe gaxan de7iyoogee aawussi bonchcho; shin eeyya asi ubbi ooyettanau eesotees. </div><div class='p'> <span class="verse" id="V4">4&#160;</span>Azalla goshshanchchai wodiyaa naagidi goyenna; hegaa gishshau, kattaa cakkiyo wode i woossees; shin aibakka demmenna. </div><div class='p'> <span class="verse" id="V5">5&#160;</span>Asaa wozanaa halchchoi ciimma ollaa giddon de7iya haattaa mala; shin wozannaama asi hegaa duuqqidi kessees. </div><div class='p'> <span class="verse" id="V6">6&#160;</span>Daro asati bantta kehatettaa yootoosona; shin tumu ammanettiya asa demmanai oonee? </div><div class='p'> <span class="verse" id="V7">7&#160;</span>Xillo asi boree bainna de7uwaa de7ees; a kaallidi, a naatikka anjjettidaageeta. </div><div class='p'> <span class="verse" id="V8">8&#160;</span>Kawoi pirddanau ba kawotaa araatan uttido wode, iita ubbaa ba aifiyan harqqidi kessees. </div><div class='p'> <span class="verse" id="V9">9&#160;</span>“Ta wozanaa geeshshaas; tanan nagarikka baawa” yaaganau danddayiya asi de7aneeshsha? </div><div class='p'> <span class="verse" id="V10">10&#160;</span>GODAI worddo meezaanan yiggiyaageetanne likke gidennaban makkiyaageeta ixxees. </div><div class='p'> <span class="verse" id="V11">11&#160;</span>Na7i geeshshanne suure gidiyoogee i oottiyo oosuwan erettees. </div><div class='p'> <span class="verse" id="V12">12&#160;</span>Siyiya haittaanne xeelliya aifiyaanne, eta naa77aakka GODAI medhdhiis. </div><div class='p'> <span class="verse" id="V13">13&#160;</span>Xiskkon ne wodiyaa wurssoppa; wurssikko neeni hiyyeesana. Beegotta; yaatikko, neeni kattaa kallana. </div><div class='p'> <span class="verse" id="V14">14&#160;</span>SHammiya asi, “Qohees! Qohees!” yaagees; shin biidoogaappe guyyiyan, “Hiraisuwan shammaas” yaagiiddi ceeqettees. </div><div class='p'> <span class="verse" id="V15">15&#160;</span>Erai kumido haasayai worqqaappekka inqquwaa giyo daro al77o shuchchaappekka aadhdhida al77obaa. </div><div class='p'> <span class="verse" id="V16">16&#160;</span>Erenna asau waase geliya uraa maayuwaa qaari ekkite; imatta asau waase geliya uraa maayuwaa oiqqite. </div><div class='p'> <span class="verse" id="V17">17&#160;</span>Wordduwan demmido kattai asa mal77ees; shin aqi kiyiiddi, doonaa giddon shaahetaadan hanees. </div><div class='p'> <span class="verse" id="V18">18&#160;</span>Zoriyaa ekkada ne halchchiyoobaa halchcha; zore ekkennan de7aidda olau booppa. </div><div class='p'> <span class="verse" id="V19">19&#160;</span>Zigirssanchcha asi xuuraa genttenna; hegaa gishshau, odanchcha uraara gaittoppa. </div><div class='p'> <span class="verse" id="V20">20&#160;</span>Asi ba aawaa woikko ba aayyiyo cayikko, a de7uwaa xomppe sakkana xuman to7ana. </div><div class='p'> <span class="verse" id="V21">21&#160;</span>Koiroora eesuwan shiiqida aqoi wurssettan anjjettenna. </div><div class='p'> <span class="verse" id="V22">22&#160;</span>Neeyyo iitaa oottida urau, taanikka ayyo iitaa oottana gooppa; GODAN ammanettada naaga; i nena ashshana. </div><div class='p'> <span class="verse" id="V23">23&#160;</span>GODAI naa77u qommo meezaanata shenetees; worddo meezaanatikka a ufaissokkona. </div><div class='p'> <span class="verse" id="V24">24&#160;</span>Asai baanau bessiya ogiyaa GODAI kaalettees; yaatin, asi ba de7uwan baana ogiyaa waatidi akeekanau danddayii? </div><div class='p'> <span class="verse" id="V25">25&#160;</span>Issibaa eesotidi, “Hagaa taani Xoossaassi immaas” girggiyoogeenne guyyeppe zil77ettiyoogee, hegee asa oiqqiya pire. </div><div class='p'> <span class="verse" id="V26">26&#160;</span>Aadhdhida eranchcha kawoi makkalanchchata shaakkidi erees; i etau qarettennan qaxxayees. </div><div class='p'> <span class="verse" id="V27">27&#160;</span>Asaa ayyaanai GODAAYYO xomppe; hegaa gishshau, i nu giddo asatetta ubbaa pilggi xeellees. </div><div class='p'> <span class="verse" id="V28">28&#160;</span>Aggenna siiqoinne ammanettiyoogee kawuwaa naagoosona; a kawotaa araatai aggenna siiquwan minnees. </div><div class='p'> <span class="verse" id="V29">29&#160;</span>Yelagatu bonchchoi eta wolqqaa; cimatuyyookka eta puulunttai etau bonchcho. </div><div class='p'> <span class="verse" id="V30">30&#160;</span>Mino qixaatee iitatettaa shoddees; wadhdhiyoogee iita wozanaa laammanau danddayees. </div><ul class='tnav'>
<li><a href='index.htm'>Leemiso Maxaafaa</a></li>
<li><a href='PRO19.htm'>&lt;</a></li>
<li><a href='PRO.htm'>20</a></li>
<li><a href='PRO21.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
