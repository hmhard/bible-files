<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Maatiyoosa 7</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Maatiyoosa</a></li>
<li><a href='MAT06.htm'>&lt;</a></li>
<li><a href='MAT.htm'>7</a></li>
<li><a href='MAT08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>Hara Asaa Bolli Pirddanau Koshshenna </div><div class='r'>(Luqaasa 6:37-42) </div><div class='p'> <span class="verse" id="V1">1&#160;</span>“Xoossai intte bolli pirddenna mala, inttekka haratu bolli pirddoppite.  <span class="verse" id="V2">2&#160;</span>Aissi giikko, intte haratu bolli pirddiyoogaadan, Xoossai intte bolli pirddana; qassi intte haratuyyo immanau makkiyooban i intteyyo makkana.  <span class="verse" id="V3">3&#160;</span>Ne aifiyan de7iya tuussaa be7akka; shin ne ishaa aifiyan de7iya suullaa aissi xeellai?  <span class="verse" id="V4">4&#160;</span>Woi ne aifiyan tuussai de7ishin, neeni ne ishaa, ‘Taani ne aifiyaappe suullaa kessoo’ waanada gaanau danddayai?  <span class="verse" id="V5">5&#160;</span>Laa ha lo77o milatiya iitau, kasetada ne aifiyaappe tuussaa kessargga; hegaappe guyyiyan, ne ishaa aifiyaappe suullaa kessanau geeshshada xeellana danddayaasa. </div><div class='p'> <span class="verse" id="V6">6&#160;</span>“Geeshshabaa kanatuyyo immoppite; eti guyye simmidi, inttena saxxana. Qassi inqquwaa giyo intte al77o shuchchaa gudunttatu sintti oloppite; eti bantta tohuwan yedhdhana. </div><div class='s'>Woosaa Aifiyaa </div><div class='r'>(Luqaasa 11:9-13) </div><div class='p'> <span class="verse" id="V7">7&#160;</span>“Woossite; intte ekkana. Koyite; intte demmana. Kare yiidi xeesite; intteyyo karee dooyettana.  <span class="verse" id="V8">8&#160;</span>Aissi giikko, woossiya ubbai ekkana; koyiya urai demmana; qassi kare yiidi xeesiya urau karee dooyettana.  <span class="verse" id="V9">9&#160;</span>Woi intte giddon ba na7i, ‘Oitta imma’ giikko, shuchcha immiya aawu de7ii?  <span class="verse" id="V10">10&#160;</span>Qassi, ‘Mole imma’ giikko, ayyo shooshsha immanee?  <span class="verse" id="V11">11&#160;</span>Intte iita gidiiddi, intte naatussi lo77obaa immiyoogaa erikko, yaatin, saluwan de7iya intte Aawai bana woossiyaageetussi lo77obaa waati darissidi immanddeeshsha! </div><div class='p'> <span class="verse" id="V12">12&#160;</span>“Hegaa gishshau, hara asi intteyyo oottanau koyiyo ubbabaa inttekka asau oottite; aissi giikko, Muuse higgiyaa birshshettainne hananabaa yootiyaageeti tamaarissiyoogee hegaa. </div><div class='s'>Un77o Penggiyaabaa </div><div class='r'>(Luqaasa 13:24) </div><div class='p'> <span class="verse" id="V13">13&#160;</span>“Un77o penggiyaara gelite. Aissi giikko, bashshau efiya penggee aaho; ogeekka woggaa. Hegaara geliya asaikka daro. </div><div class='p'> <span class="verse" id="V14">14&#160;</span>“Aissi giikko, de7uwau efiya penggee un77o; ogeekka xuntta. Qassi hegaara biya asatikka amaridaageeta. </div><div class='s'>Mittai Ba Aifiyan Erettees </div><div class='r'>(Luqaasa 6:43-44) </div><div class='p'> <span class="verse" id="V15">15&#160;</span>“Bolla baggaara dorssa milatidi, inttekko yiya wordduwaa hananabaa yootiyaageetuppe naagettite; shin tumaappe eti garssa baggaara wanggireellotu mala.  <span class="verse" id="V16">16&#160;</span>Eti aifiyo aifiyan intte eta erana; aguntti woine giyo turaa aife aifenna; gom77oreekka balase giyo mittaa aife aifenna.  <span class="verse" id="V17">17&#160;</span>Hegaadankka, lo77o mitta ubbai lo77o aife aifees; shin iita mitti iita aife aifees.  <span class="verse" id="V18">18&#160;</span>Lo77o mitti iita aife aifanau danddayenna; qassi iita mittikka lo77o aife aifanau danddayenna.  <span class="verse" id="V19">19&#160;</span>Lo77o aife aifenna mitta ubbai qanxxettidi, taman yegettana.  <span class="verse" id="V20">20&#160;</span>Hegaa gishshau, intte eti aifiyo aifiyan eta erana. </div><div class='p'> <span class="verse" id="V21">21&#160;</span>“Saluwan de7iya ta Aawai giidoogaa oottiya urai saluwaa gelanaappe attin, ‘Ta Godau, ta Godau’ giya ubbai gelenna.  <span class="verse" id="V22">22&#160;</span>He gallassi daro asai tana, ‘Nu Godau, nu Godau, nuuni ne sunttan hananabaa yootibookkonii? Ne sunttan xalaheta kessibookkonii? Qassi nuuni Xoossai oottiyo malaataa ne sunttan oottibookkonii?’ yaagana.  <span class="verse" id="V23">23&#160;</span>Taani he wode eta, ‘Taani inttena mulekka erikke; iitabaa oottiyaageeti intte ta matappe haakkite’ yaagana. </div><div class='s'>SHuchchaa Bolli Woikka SHafiyaa Bolli Keexettida Keettatu Leemisuwaa </div><div class='r'>(Luqaasa 6:47-49) </div><div class='p'> <span class="verse" id="V24">24&#160;</span>“Hegaa gishshau, hagaa ta qaalaa siyidi oottiya ubbai shuchchan ba keettaa keexxida wozannaama asa mala.  <span class="verse" id="V25">25&#160;</span>Irai bukkiis; di7oi di77iis; carkkoikka carkkidi, he keettaa sugiis. SHin keettai shuchchan keexettido gishshau kunddibeenna. </div><div class='p'> <span class="verse" id="V26">26&#160;</span>“Hagaa ta qaalaa siyidi oottenna asai ubbai, ba keettaa shafiyan keexxida eeyya asa mala.  <span class="verse" id="V27">27&#160;</span>Irai bukkiis; di7oi di77iis; carkkoikka carkkidi, he keettaa sugin, keettai kunddiis. He keettai wolqqaama kunddettaa kunddiis” yaagiis. </div><div class='p'> <span class="verse" id="V28">28&#160;</span>Yesuusi ba haasayiyoogaa wurssido wode, asai i tamaarissiyoogan garamettiis.  <span class="verse" id="V29">29&#160;</span>Aissi giikko, i eta tamaarissiiddi, higgiyaa tamaarissiyaageetudan gidennan, bau alaafetettai de7iyo asadan tamaarissees. </div><ul class='tnav'>
<li><a href='index.htm'>Maatiyoosa</a></li>
<li><a href='MAT06.htm'>&lt;</a></li>
<li><a href='MAT.htm'>7</a></li>
<li><a href='MAT08.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
