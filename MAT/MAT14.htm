<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Maatiyoosa 14</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Maatiyoosa</a></li>
<li><a href='MAT13.htm'>&lt;</a></li>
<li><a href='MAT.htm'>14</a></li>
<li><a href='MAT15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>Xammaqiya Yohaannisa Haiquwaa </div><div class='r'>(Marqqoosa 6:14-29; Luqaasa 9:7-9) </div><div class='p'> <span class="verse" id="V1">1&#160;</span>He wode oiddantto biittaa haariya Heeroodisi Yesuusabaa siyiis;  <span class="verse" id="V2">2&#160;</span>siyidi ba ashkkaratussi, “Hagee haiquwaappe denddida Xammaqiya Yohaannisa; Xoossai oottiyo wolqqaama malaataa i oottiyoogee hegaassa” yaagiis. </div><div class='p'> <span class="verse" id="V3">3&#160;</span>Aissi giikko, Heeroodisi ba ishaa Piliphphoosa machchee Heeroodiyaadi gaasotan Yohaannisa oitti qashissidi, qasho keettan yeggi wottiis.  <span class="verse" id="V4">4&#160;</span>Aissi giikko, Yohaannisi Heeroodisa, “Neeni Heeroodiyaado ekkanau bessenna” yaagiis.  <span class="verse" id="V5">5&#160;</span>Heeroodisi Yohaannisa woranau koyiis; shin Yihudaa asai hananabaa yootiya asadan Yohaannisa xeellido gishshau yayyiis. </div><div class='p'> <span class="verse" id="V6">6&#160;</span>SHin Heeroodisi yelettido gallassai gakkin, Heeroodiyaadi na7iyaa asaa sinttan durada Heeroodisa ufaissaasu;  <span class="verse" id="V7">7&#160;</span>ufaissin Heeroodisi na7iyo, “Nena lo77idabaa aibanne gidikko, tana oichcha; taani neessi immana” yaagidi iyyo caaqqiis.  <span class="verse" id="V8">8&#160;</span>Na7iyaa ba aayee zoriyaa ekkada Heeroodisa, “Xammaqiya Yohaannisa huuphiyaa ha soruwan wottada tau imma” yaagaasu.  <span class="verse" id="V9">9&#160;</span>Kawoi au qarettiis; shin ba caaquwaa gishshaunne banaara uttida imattaa gishshau, iyyo immana mala azaziis.  <span class="verse" id="V10">10&#160;</span>Kawoi kiittidi, Yohaannisa qooriyaa qasho keettan muucissiis.  <span class="verse" id="V11">11&#160;</span>Huuphiyaa soruwan wotti ehiidi, na7eessi immidosona; na7iyaa he huuphiyaa ba aayeekko efaasu.  <span class="verse" id="V12">12&#160;</span>Yohaannisi erissiyo ashkkarati yiidi, a ahaa efiidi moogidosona; moogidi Yesuusau biidi odidosona. </div><div class='s'>Yesuusi Ichchashu SHa7u Asaa Miziis </div><div class='r'>(Marqqoosa 6:30-44; Luqaasa 9:10-17; Yohaannisa 6:1-14) </div><div class='p'> <span class="verse" id="V13">13&#160;</span>Yesuusi hegaa siyidi, wolwoluwan gelidi, he sohuwaappe barkka asi bainnasaa biis; asai hegaa siyidi, katamaappe denddidi, tohuwan a kaalliis.  <span class="verse" id="V14">14&#160;</span>Yesuusi wolwoluwaappe kiyido wode, daro asaa be7idi, he asau qarettiis; yaatidi etaara de7iya hargganchchata pattiis. </div><div class='p'> <span class="verse" id="V15">15&#160;</span>Sa7ai omariyo wode, Yesuusi erissiyo ashkkarati Yesuusakko yiidi, “Hagee sohoi asi bainna soho; ha77i sa7aikka qammiichchiis; asai ubbai qeeri katamata biidi, bau qumaa shammana mala, asaa yedda” yaagidosona. </div><div class='p'> <span class="verse" id="V16">16&#160;</span>SHin Yesuusi eta, “Asai baanau koshshenna; asau miyoobaa intte immite” yaagiis. </div><div class='p'> <span class="verse" id="V17">17&#160;</span>Eti zaaridi a, “Nuuyyo hagan ichchashu oittappenne naa77u moleppe attin, hari baawa” yaagidosona. </div><div class='p'> <span class="verse" id="V18">18&#160;</span>Yaagin Yesuusi eta, “Hegeeta tau haa ekki ehiite” yaagiis.  <span class="verse" id="V19">19&#160;</span>Asai maatan uttana mala, Yesuusi azaziis; ichchashu oittaanne naa77u moliyaa oiqqidi, saluwaa pude xeellidi, Xoossaa galatiis; he oittaa menttidi, ba erissiyo ashkkaratussi immin, eti daro asaayyo gishidosona.  <span class="verse" id="V20">20&#160;</span>Asai ubbai miidi kalliis; kallin attida xarzzai tammanne naa77u samppaa kumidaagaa denttidosona.  <span class="verse" id="V21">21&#160;</span>Miida asai maccaasaanne naata paidennan, ichchashu sha7aa gidiyaagaa keena. </div><div class='s'>Yesuusi Abbaa Bollaara Hemettidi Biis </div><div class='r'>(Marqqoosa 6:45-52; Yohaannisa 6:15-21) </div><div class='p'> <span class="verse" id="V22">22&#160;</span>Yesuusi daro asaa yeddiiddi, ba erissiyo ashkkarati wolwoluwan gelidi, baappe sinttatidi, abbaappe hefintti pinnana mala azaziis.  <span class="verse" id="V23">23&#160;</span>Asaa yeddidi, Xoossaa woossanau deriyaa huuphiyaa barkka kiyiis; sa7ai qammiichchinkka hegan barkka de7ees.  <span class="verse" id="V24">24&#160;</span>SHin wolwoloi he wode abbaa bollan de7ishin, sintta baggaara carkkoi carkkiyo gishshau, beetai wolwoluwaa sugees. </div><div class='p'> <span class="verse" id="V25">25&#160;</span>Baira kuttoi waassi simmin, Yesuusi abbaa bolli hemettiiddi, etakko yiis.  <span class="verse" id="V26">26&#160;</span>Erissiyo ashkkarati abbaa bolli i hemettishin be7idi dagammidi, “Hegee moitille gidennee!” yaagidi yayyidi waassidosona. </div><div class='p'> <span class="verse" id="V27">27&#160;</span>SHin Yesuusi sohuwaara eta, “Aikko baawa; tanattennee; yayyoppite” yaagiis. </div><div class='p'> <span class="verse" id="V28">28&#160;</span>PHeexiroosi zaaridi a, “Ta Godau, hegee nena gidikko, taani haattaa bollaara neekko baana mala, tana azazarkkii” yaagiis. </div><div class='p'> <span class="verse" id="V29">29&#160;</span>Yesuusi PHeexiroosa, “Haa ya” yaagiis. </div><div class='p'>PHeexiroosi wolwoluwaappe wodhdhidi, haattaa bollaara hemettiiddi, Yesuusakko beettaa doommiis.  <span class="verse" id="V30">30&#160;</span>SHin wolqqaama carkkuwaa be7idi yayyiis; haattai bana mituwaa doommido wode, ba qaalaa xoqqu oottidi, “Ta Godau tana ashsharkkii!” yaagiis. </div><div class='p'> <span class="verse" id="V31">31&#160;</span>Sohuwaara Yesuusi ba kushiyaa yeddidi, PHeexiroosa oiqqidi, “Laa ha ammanoi laafidoogoo! Aissi siradii?” yaagiis. </div><div class='p'> <span class="verse" id="V32">32&#160;</span>Eti naa77ai wolwoluwan gelido wode, carkkoi woppu giis.  <span class="verse" id="V33">33&#160;</span>Wolwoluwaa giddon de7iya erissiyo ashkkarati Yesuusa, “Neeni Xoossaa Na7aa gididoogee tuma” yaagidi au goinnidosona. </div><div class='s'>Yesuusi Genssereexen Hargganchchaa Pattiis </div><div class='r'>(Marqqoosa 6:53-56) </div><div class='p'> <span class="verse" id="V34">34&#160;</span>Eti abbaa pinnidi, Genssereexa giyo biittaa gakkidosona.  <span class="verse" id="V35">35&#160;</span>He biittaa asai Yesuusa eriis; eridi hegaa heera biitta ubbaa kiittidi, harggiya asa ubbaa akko ehiis.  <span class="verse" id="V36">36&#160;</span>Harggiya asai a afalaa macara xalaalaa bochchana mala, a woossiis; macaraa bochchida ubbaikka paxiis. </div><ul class='tnav'>
<li><a href='index.htm'>Maatiyoosa</a></li>
<li><a href='MAT13.htm'>&lt;</a></li>
<li><a href='MAT.htm'>14</a></li>
<li><a href='MAT15.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
