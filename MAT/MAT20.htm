<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Maatiyoosa 20</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Maatiyoosa</a></li>
<li><a href='MAT19.htm'>&lt;</a></li>
<li><a href='MAT.htm'>20</a></li>
<li><a href='MAT21.htm'>&gt;</a></li>
</ul>
<div class="main">
 
<div class='chapterlabel' id="V0"> 20</div><div class='s'>Woiniyaa Turaa Giddon Oottiya Oosanchchatu Leemisuwaa </div><div class='p'> <span class="verse" id="V1">1&#160;</span>“Saluwaa kawotettai woiniyaa giyo turaa gidduwaa oosanchchata keraa ootissanau, maallado guuraara kiyida woiniyaa turaa godaa milatees.  <span class="verse" id="V2">2&#160;</span>I he oosanchchatuyyo hachchi hachchi issi shilingge qanxxanau etaara giigidi, ba woiniyaa turaa gidduwaa ootissanau eta yeddiis. </div><div class='p'> <span class="verse" id="V3">3&#160;</span>“Qassi heezzu saate gidishin kiyidi, oosoi bainnan qocan eqqida hara asata be7idi,  <span class="verse" id="V4">4&#160;</span>eta, ‘Inttekka qassi ta woiniyaa turaa gidduwaa oottanau biite; taani intteyyo bessiya waagaa qanxxana’ yaagiis; yaagin eti biidosona.  <span class="verse" id="V5">5&#160;</span>Naa77anttuwaakka usuppun saatiyaaninne uddufun saatiyan kiyidi, hegaadan oottiis.  <span class="verse" id="V6">6&#160;</span>Tammanne isiini saatiyan i kiyiyo wode, harati hegan eqqidaageeta demmidi, ‘Ooso oottennan kumetta gallassaa hagan aissi eqqi pe7idetii?’ yaagiis. </div><div class='p'> <span class="verse" id="V7">7&#160;</span>“Yaagin eti, ‘Nuna ootissiya asi xayido gishshau eqqi pe7ida’ yaagidosona. </div><div class='p'>“I, ‘Inttekka qassi ta woiniyaa turaa gidduwaa oottanau biite’ yaagiis. </div><div class='p'> <span class="verse" id="V8">8&#160;</span>“Sa7ai omariyo wode, woiniyaa turaa godai oosanchchatu halaqaa, ‘Oosanchchata xeesada, wurssettan oosuwan gelidaageetuppe doommada koiro gelidaageeta gakkanaassi, eta damoozaa qanxxa’ yaagiis. </div><div class='p'> <span class="verse" id="V9">9&#160;</span>“Tammanne isiinintta saatiyan oosuwaa doommidaageeti yiidi, huuphiyan huuphiyan issi issi shilinggiyaa ekkidosona.  <span class="verse" id="V10">10&#160;</span>Koiro oosuwaa doommida asati yiido wode, daruwaa ekkanau qoppidosona; shin etikka huuphiyan huuphiyan issi issi shilinggiyaa ekkidosona.  <span class="verse" id="V11">11-12&#160;</span>Ekkidi, ‘Ha guyyeppe yiidaageeti issi saate xalaalaa oottidosona; kumetta gallassaa daafuraanne hombbiyaa ekkida nuugaara eta damoozaa lagge oottadasa’ yaagidi banttana oosuwan gelissidaagaa bolli zuuzummidosona. </div><div class='p'> <span class="verse" id="V13">13&#160;</span>“SHin i etappe issuwaa hagaadan yaagiis; ‘Ta jaalau, taani nena naaqqabeikke; issi shilinggiyan tanaara giigabeikkiiyye?  <span class="verse" id="V14">14&#160;</span>Neegaa ekkada ba; taani ha wurssettan oosuwan gelidaagaassikka neegaa keenaa immanau koyais.  <span class="verse" id="V15">15&#160;</span>Taani ta miishshan ta koyidobaa oottanau tau maati baawee? Woi taani keha gidido gishshau, neeni qanaatai?’ yaagiis. </div><div class='p'> <span class="verse" id="V16">16&#160;</span>“Hegaadankka, qassi guyyeegeeti sinttau aadhdhana; sinttaageeti guyye aadhdhana; aissi giikko, xeesettidaageeti daro; shin doorettidaageeti guutta” yaagiis. </div><div class='s'>Yesuusi Ba Haiquwaabaa Heezzanttuwaa Odiis </div><div class='r'>(Marqqoosa 10:32-34; Luqaasa 18:31-34) </div><div class='p'> <span class="verse" id="V17">17&#160;</span>Yesuusi Yerusalaame biiddi, ogiyan banaara biya tammanne naa77u erissiyo ashkkarata gaxaa kessidi, dumma etassi yaagiis.  <span class="verse" id="V18">18&#160;</span>“Be7ite, nuuni Yerusalaame ha77i kiyeettees. Yaani tana, Asa Na7aa qeese halaqatussinne higgiyaa tamaarissiyaageetussi aattidi immana; eti ta bolli haiqo pirddaa pirddana.  <span class="verse" id="V19">19&#160;</span>Qassi Aihuda gidenna asaassikka tana aattidi immana; he Aihuda gidenna asai ta bolli qilliiccananne tana lissuwan garafana; yaatidi masqqaliyaa bolli misimaariyan xishidi, tana kaqqana; kaqqin taani heezzantto gallassi haiquwaappe denddana” yaagiis. </div><div class='s'>Zabddiyoosa Naatu Aayee Woosaa </div><div class='r'>(Marqqoosa 10:35-45) </div><div class='p'> <span class="verse" id="V20">20&#160;</span>He wode Zabddiyoosa naatu aayyiyaa ba naatuura Yesuusakko yaasu; yaada a sinttan gulbbatada issibaa a woossaasu. </div><div class='p'> <span class="verse" id="V21">21&#160;</span>Yesuusi o, “Ai koyai?” yaagidi oichchiis. </div><div class='p'>A zaarada, “Ha ta naa77u naati ne kawotettan issoi neeppe ushachcha baggaara, qassi issoi neeppe haddirssa baggaara uttona garkkii” yaagada woossaasu. </div><div class='p'> <span class="verse" id="V22">22&#160;</span>SHin Yesuusi zaaridi naata, “Intte ai woossiyaakko erekketa; taani uyana burccukkuwaappe uyanaunne taani xammaqettana xinqqatiyaa xammaqettanau danddayeetii?” yaagiis. </div><div class='p'>Yaagin eti, “Ee danddayoos” yaagidosona. </div><div class='p'> <span class="verse" id="V23">23&#160;</span>Yesuusi, “Taani uyiyo burccukkuwaappe tumakka intte uyana; shin taappe ushachcha baggaaranne haddirssa baggaara uttanaageeta dooranau taayyo maati baawa; shin he sohoi ta Aawai immanau giigissi wottidoogeetussa” yaagiis. </div><div class='p'> <span class="verse" id="V24">24&#160;</span>Hankko tammu erissiyo ashkkarati hegaa siyido wode, he naa77u ishantta hanqqettidosona.  <span class="verse" id="V25">25&#160;</span>SHin Yesuusi eta ubbaa baakko xeesidi, hagaadan yaagiis; “Aihuda gidennaageetu halaqatinne hegeeta kaalettiya asati bantta asaa haariyoogaa ereeta.  <span class="verse" id="V26">26&#160;</span>Intte giddon hegaa mala gidenna; shin intte giddon gitatana koyiya ooninne intteyyo ashkkara gidanau bessees.  <span class="verse" id="V27">27&#160;</span>Qassi intte giddon ubbaappe bolla gidana koyiyai ooninne intteyyo aille gidanau bessees.  <span class="verse" id="V28">28&#160;</span>Hegaadan taani, Asa Na7ai, asaayyo oottanaunne daro asaa wozanau ta shemppuwaa immanau yiidoogaappe attin, asi tau oottanau yabeikke” yaagiis. </div><div class='s'>Yesuusi Naa77u Qooqeta Pattiis </div><div class='r'>(Marqqoosa 10:46-52; Luqaasa 18:35-43) </div><div class='p'> <span class="verse" id="V29">29&#160;</span>Yesuusinne erissiyo ashkkarati Yarkkoppe kiyishin, daro asai eta kaalliis.  <span class="verse" id="V30">30&#160;</span>Naa77u qooqe asati ogiyaa doonan uttidaageeti Yesuusi hegaara aadhdhiyoogaa siyidi, bantta qaalaa xoqqu oottidi, “Godau, Daawita na7au, nuna maararkkii” yaagidosona. </div><div class='p'> <span class="verse" id="V31">31&#160;</span>Daro asai eta, “Haizzite” giidi hanqqettiis; shin eti bantta qaalaa keehi xoqqu oottidi, “Godau, Daawita na7au, nuna maararkkii!” yaagidosona. </div><div class='p'> <span class="verse" id="V32">32&#160;</span>Yesuusi ogiyan eqqidi, eta xeesiis; xeesidi, “Taani intteyyo ai oottanau koyeetii?” yaagiis. </div><div class='p'> <span class="verse" id="V33">33&#160;</span>Qooqeti, “Godau, nu aifiyaa pattarkkii” yaagidosona. </div><div class='p'> <span class="verse" id="V34">34&#160;</span>Yesuusi etau qarettidi, eta aifiyaa bochchiis; sohuwaarakka eta aifee xeelli aggin, a kaalli bayidosona. </div><ul class='tnav'>
<li><a href='index.htm'>Maatiyoosa</a></li>
<li><a href='MAT19.htm'>&lt;</a></li>
<li><a href='MAT.htm'>20</a></li>
<li><a href='MAT21.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
