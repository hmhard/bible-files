<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Maatiyoosa 16</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Maatiyoosa</a></li>
<li><a href='MAT15.htm'>&lt;</a></li>
<li><a href='MAT.htm'>16</a></li>
<li><a href='MAT17.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='s'>Malaataa Be7anau Oichchido Oishaa </div><div class='r'>(Marqqoosa 8:11-13; Luqaasa 12:54-56) </div><div class='p'> <span class="verse" id="V1">1&#160;</span>Issi issi Parisaawetinne Saaduqaaweti Yesuusakko yiidi, a paaccanau koyidosona; yaatidi banttana saluwaappe malaata bessana mala woossidosona.  <span class="verse" id="V2">2&#160;</span>SHin Yesuusi zaaridi, eta hagaadan yaagiis; “Sa7ai qammiyo wode intte, ‘Saloi zo77ido gishshau, sa7ai booqallana’ yaageeta;  <span class="verse" id="V3">3&#160;</span>wonttimaatti qassi, ‘Saloi zo77idi gubbanido gishshau, hachchi irai bukkana’ yaageeta; saluwaa xeellidi, sa7ai hananabaa eranau danddayeeta; shin ha wodiyaa malaataa shaakki eranau danddayekketii?  <span class="verse" id="V4">4&#160;</span>Ha wodiyaa asai iitai, Xoossau ammanettennaagee, malaata koyees; hananabaa yootiya Yoonaasa malaataappe attin, hara malaati au imettenna” yaagiis. Yaagidi, eta yeggi bayidi biis. </div><div class='s'>Parisaawetunne Saaduqaawetu Irshshuwaa </div><div class='r'>(Marqqoosa 8:14-21) </div><div class='p'> <span class="verse" id="V5">5&#160;</span>Erissiyo ashkkarati abbaa pinnido wode, qumaa efaanaagaa dogidosona.  <span class="verse" id="V6">6&#160;</span>Yesuusi eta, “Parisaawetu irshshuwaappenne Saaduqaawetu irshshuwaappe inttena eridi naagettite” yaagiis. </div><div class='p'> <span class="verse" id="V7">7&#160;</span>Eti bantta giddon, “I hagaa giyoogee nuuni qumaa ehibeenna gishshaassa” yaagidi haasayaa doommidosona. </div><div class='p'> <span class="verse" id="V8">8&#160;</span>SHin eti giyoogaa Yesuusi eridi, “Ha ammanoi paccidoogeetoo, qumi bainna gishshau, aissi intte giddon haasayeetii?  <span class="verse" id="V9">9&#160;</span>Ha77ikka intteyyo gelibeennee? Taani ichchashu oittaa ichchashu sha7u asaayyo battidoogaa, qassi intte aappun samppaa kunttidi denttidaakko hassayekketii?  <span class="verse" id="V10">10&#160;</span>Woi taani laappun oittaa oiddu sha7u asaayyo battidoogaa, qassi intte aappun samppaa kunttidi denttidaakko hassayekketii?  <span class="verse" id="V11">11&#160;</span>Taani inttena Parisaawetu irshshuwaappenne Saaduqaawetu irshshuwaappe naagettite giyoogaappe attin, oittabaa intteyyo haasayabeennaagaa intte waanidi akeekekketii?” yaagiis. </div><div class='p'> <span class="verse" id="V12">12&#160;</span>Erissiyo ashkkarati Yesuusi banttau odidoogee, Parisaawetu timirttiyaappenne Saaduqaawetu timirttiyaappe eti naagettanaagaa gididoogaappe attin, oittan tigiyo irshshuwaappe naagettanaagaa gidennaagaa he wode akeekidosona. </div><div class='s'>PHeexiroosa Ammanuwaanne Markkatettaa </div><div class='r'>(Marqqoosa 8:27-30; Luqaasa 9:18-21) </div><div class='p'> <span class="verse" id="V13">13&#160;</span>Yesuusi Piliphphoosi-Qiisaariyaa giyo biittaa gakkido wode, ba erissiyo ashkkarata, “Asai tana, Asa Na7aa oona gii?” yaagidi oichchiis. </div><div class='p'> <span class="verse" id="V14">14&#160;</span>Erissiyo ashkkarati zaaridi, “Nena issi issi asai, Xammaqiya Yohaannisa yaagees; harati qassi Eelaasa yaagoosona; qassi baggati Ermmaasa woi hananabaa yootiyaageetuppe issuwaa yaagoosona” yaagidosona. </div><div class='p'> <span class="verse" id="V15">15&#160;</span>Yaagin Yesuusi eta, “Yaanin intte tana oona geetii?” yaagiis. </div><div class='p'> <span class="verse" id="V16">16&#160;</span>Simoon PHeexiroosi zaaridi, “Neeni de7o Xoossaa Na7aa Kiristtoosa” yaagiis. </div><div class='p'> <span class="verse" id="V17">17&#160;</span>Yesuusi zaaridi, hagaadan yaagiis; “Yoona na7aa Simoonaa, hagaa neessi saluwan de7iya ta Aawai erissidoogaappe attin, asi ooninne nena erissibeenna gishshau, neeni anjjettidaagaa.  <span class="verse" id="V18">18&#160;</span>PHeexiroosaa, taani neeyyo odais; neeni shuchcha; taani ha zaallaa bolli ta woosa keettaa keexxana; ta woosa keettaa harai atto, Si7ooliyaa wolqqaikka xoonanau danddayenna.  <span class="verse" id="V19">19&#160;</span>Taani neessi saluwaa kawotettaa qulppiyaa immana; neeni sa7an qachchiyo ubbai saluwan qashetti uttiis; neeni sa7an birshshiyo ubbai saluwankka birshshetti uttiis” yaagiis. </div><div class='p'> <span class="verse" id="V20">20&#160;</span>Hegaappe guyyiyan, Kiristtoosa i gididoogaa erissiyo ashkkarati oossinne odenna mala, eta azaziis. </div><div class='s'>Yesuusi Bana Gakkana Metuwaabaanne Haiquwaabaa Koiro Oduwaa Odiis </div><div class='r'>(Marqqoosa 8:31-33; Luqaasa 9:22-27) </div><div class='p'> <span class="verse" id="V21">21&#160;</span>He wodeppe doommidi Yesuusi, “Taani Yerusalaame bin, tana cimati, qeese halaqatinne higgiyaa tamaarissiyaageeti daro waissanau bessees; eti tana woranaunne taani heezzantto gallassi haiquwaappe denddanau bessees” yaagidi, ba erissiyo ashkkaratussi geeshshidi oduwaa doommiis. </div><div class='p'> <span class="verse" id="V22">22&#160;</span>PHeexiroosi a issi baggi zaaridi, “Ta Godau, Xoossai nena hegaappe ashsho; hagee ne bolli mulekka yeenna” yaagidi a zoranau doommiis. </div><div class='p'> <span class="verse" id="V23">23&#160;</span>SHin Yesuusi guyye simmidi PHeexiroosa, “Ha Seexaanau, neeni ta matappe kichcha; neeni asi dosiyoobaa qoppiyoogaappe attin, Xoossai dosiyoobaa qoppenna gishshau, tau xube gidadasa” yaagiis. </div><div class='s'>Yesuusa Kaalliyo Hanotaa </div><div class='r'>(Marqqoosa 8:34-9:1; Luqaasa 9:23-27) </div><div class='p'> <span class="verse" id="V24">24&#160;</span>Hegaappe guyyiyan, Yesuusi ba erissiyo ashkkarata hagaadan yaagiis; “Tana kaallanau koyiya urai de7ikko, bana yeggi bayo; yaatidi ba masqqaliyaa tookkidi, tana kaallo.  <span class="verse" id="V25">25&#160;</span>Aissi giikko, ba shemppuwaa ashshana koyiya urai bashshana; shin ba shemppuwaa ta gishshau bashshiya urai ashshana.  <span class="verse" id="V26">26&#160;</span>Issi urai sa7an de7iya ubbabaa bau shiishshidi, ba shemppuwaa bashshikko, a ai maaddanee? Woi issi urai ba shemppuwaa wozanau ai immana danddayii?  <span class="verse" id="V27">27&#160;</span>Aissi giikko, taani, Asa Na7ai, ta Aawaa bonchchuwan ta kiitanchchatuura yaana hanais; asa ubbau he wode a oosuwaa malaa immana.  <span class="verse" id="V28">28&#160;</span>Taani intteyyo tumaa gais; amarida asati, taani, Asa Na7ai, kawo gidada yiyoogaa be7ana gakkanaassi, haiqqennaageeti hagan de7oosona” yaagiis. </div><ul class='tnav'>
<li><a href='index.htm'>Maatiyoosa</a></li>
<li><a href='MAT15.htm'>&lt;</a></li>
<li><a href='MAT.htm'>16</a></li>
<li><a href='MAT17.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
