<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Maatiyoosa 10</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Maatiyoosa</a></li>
<li><a href='MAT09.htm'>&lt;</a></li>
<li><a href='MAT.htm'>10</a></li>
<li><a href='MAT11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='s'>Yesuusi Kiittido Tammanne Naa77u Asatubaa </div><div class='r'>(Marqqoosa 3:13-19; Luqaasa 6:12-16) </div><div class='p'> <span class="verse" id="V1">1&#160;</span>Yesuusi ba tammanne naa77u erissiyo ashkkarata xeesidi, eti tuna ayyaanaa kessana mala, qassi hargge ubbaanne saho ubbaa pattana mala, etayyo maataa immiis.  <span class="verse" id="V2">2&#160;</span>Yesuusi kiittido tammanne naa77atu sunttai, koiroogee PHeexiroosa giyo Simoonanne a ishaa Inddiraasa, Zabddiyoosa naata ishantta, Yaaqoobanne Yohaannisa,  <span class="verse" id="V3">3&#160;</span>Piliphphoosanne Barttalamoosa, Toomaasanne giiraa ekkiya Maatiyoosa, Ilppiyoosa na7aa Yaaqoobanne Taaddiyoosa giyo Libddiyoosa;  <span class="verse" id="V4">4&#160;</span>ba biittau mishettiya Simoonanne Yesuusa aattidi immida Asqqorootu Yihudaa. </div><div class='s'>Yesuusi Kiittido Tammanne Naa77ati Tamaarissanau Kiitettidosona </div><div class='r'>(Marqqoosa 6:7-13; Luqaasa 9:1-6) </div><div class='p'> <span class="verse" id="V5">5&#160;</span>Yesuusi ha tammanne naa77ata hagaadan yaagidi kiittiis; “Aihuda gidenna asaa biitti booppite; qassi Samaaretu katamaakka geloppite;  <span class="verse" id="V6">6&#160;</span>hegaa gishshaa bayida dorssaakko, Israa7eela asaakko biite.  <span class="verse" id="V7">7&#160;</span>Biidi, ‘Saluwaa kawotettai matattiis’ yaagidi yootite.  <span class="verse" id="V8">8&#160;</span>Hargganchchata pattite; haiqqidaageeta haiquwaappe denttite; inchchirichchai oiqqidoogeetakka pattite; xalahetakka kessite. Intte coo ekkideta; coo immite.  <span class="verse" id="V9">9&#160;</span>Worqqa woi bira woi santtime intte kiisiyan oiqqoppite;  <span class="verse" id="V10">10&#160;</span>woi ogiyau qarcciita, woi naa77antto qole, woi caamma woi xam77a oiqqoppite. Aissi giikko, oosanchchau koshshiyaabaa immanau bessees. </div><div class='p'> <span class="verse" id="V11">11&#160;</span>“Intte geliyo kataman woi qeeri kataman ubban inttena mokkanau ufaittiyai oonakkonne akeekan xomoosite; intte hegaappe kiyana gakkanaashin, aagan uttite.  <span class="verse" id="V12">12&#160;</span>Qassi soo geliiddi sarotite.  <span class="verse" id="V13">13&#160;</span>He keettan de7iya asai inttena mokkikko, intte sarotido sarotai eta gakko. SHin eti inttena mokkennan ixxikko, intte sarotido sarotai intteyyo guyye simmo.  <span class="verse" id="V14">14&#160;</span>Qassi issi issi keettai woi katamai inttena mokkennan woi intte yootiyoobaa siyennan ixxikko, he keettaappe woi he katamaappe kiyiiddi, intte tohuwaappe buhiyaa shocite.  <span class="verse" id="V15">15&#160;</span>Taani intteyyo tumaa odais; Xoossai pirddaa gallassi he katamaa asatuppe, Sadooma katamaa asaunne Gamoora katamaa asau pirddaa kehissana. </div><div class='s'>Godai Yaanaappe Kasetidi, Yedetainne Metoi Hanana </div><div class='r'>(Marqqoosa 13:9-13; Luqaasa 21:12-17) </div><div class='p'> <span class="verse" id="V16">16&#160;</span>“Be7ite! Taani inttena dorssaa wanggireello giddo yeddiyoogaadan yeddais. Hegaa gishshau, shooshshadan cincca gidite; qassi haraphphedan, ashkke gidite.  <span class="verse" id="V17">17&#160;</span>SHin asappe naagettite. Aissi giikko, asi inttena pirdda keettau aattidi immana; qassi ba Aihuda woosa keettatunkka inttena lissuwan garafana.  <span class="verse" id="V18">18&#160;</span>Deriyaa haariyaageetu sinttaaninne kawotu sinttan ta gishshau intte eqqidi, etassinne Aihuda gidenna asaassi wonggeliyaa mishiraachchuwaa yootana.  <span class="verse" id="V19">19&#160;</span>SHin eti inttena pirddau aattiyo wode, intte haasayanabaa he saatiyan Xoossai intteyyo immiyo gishshau, intte gaanabaunne woi woigi haasayanaakkonne hirggoppite.  <span class="verse" id="V20">20&#160;</span>Aissi giikko, inttenan de7idi haasayiyai intte Aawaa Geeshsha Ayyaanaa gidiyoogaappe attin, haasayiyaageeti inttena gidekketa. </div><div class='p'> <span class="verse" id="V21">21&#160;</span>“Ishai ba ishaa, aawai ba na7aa worissana; naati bantta aawatu bollinne bantta aayetu bolli denddidi, eta worissana.  <span class="verse" id="V22">22&#160;</span>Qassi asai ubbai inttena ta sunttaa gishshau ixxana; shin wurssettai gakkanaashin gencciyaagee attana.  <span class="verse" id="V23">23&#160;</span>Eti inttena issi katamaappe yedettikko, hara katamaa baqatite. Aissi giikko, taani intteyyo tumaa gais; taani, Asa Na7ai, yaana gakkanaashin, intte intte oosuwaa Israa7eela katama ubban ootti wurssekketa. </div><div class='p'> <span class="verse" id="V24">24&#160;</span>“Tamaariyaagee bana tamaarissiyaagaappe darenna; ashkkaraikka ba godaappe darenna.  <span class="verse" id="V25">25&#160;</span>Tamaariyaagee bana tamaarissiyaagaa keeni gidiyoogee, ashkkaraikka ba godaa keeni gidiyoogee au gidana; eti keettaawaa Bi7eeli-Zeebula giidi xeesikko, a so asaa ai keenaa mooridi xeesaneeshsha! </div><div class='s'>Oossi Yayyanau Bessiyaakko </div><div class='r'>(Luqaasa 12:2-7) </div><div class='p'> <span class="verse" id="V26">26&#160;</span>“Simmi asassi yayyoppite; aissi giikko, gentti wottidobai qoncciyaa kiyennan attenna; qottidobaikka erettennan attenna.  <span class="verse" id="V27">27&#160;</span>Taani intteyyo xuman odiyoobaa poo7uwan haasayite; intteyyo haittan saasukkidi odidobaa, keettaa huuphiyan awaajjite.  <span class="verse" id="V28">28&#160;</span>Ashuwaa woriyaageetuyyo yayyoppite; eti shemppuwaa woranau danddayokkona. SHin shemppuwaanne ashuwaa Gaannabiyan xaissanau danddayiya Xoossaassi yayyite.  <span class="verse" id="V29">29&#160;</span>Naa77u siine kafoti bakkannan baizettokkonaayye? Intte Aawai gaana xayikko, he siine kafotuppe issinniyaakka sa7an wodhdhukku.  <span class="verse" id="V30">30&#160;</span>SHin harai atto, intte huuphiyan de7iya binnaana ubbaikka qoodan de7ees.  <span class="verse" id="V31">31&#160;</span>Simmi yayyoppite; daro siine kafotuppe intte aadhdheeta. </div><div class='s'>Kiristtoosabaa Markkattanau Bessees </div><div class='r'>(Luqaasa 12:8-9) </div><div class='p'> <span class="verse" id="V32">32&#160;</span>“Hegaa gishshau, asa sinttan tabaa markkattiya ooyyo gidikkonne, taanikka saluwan de7iya ta Aawaa sinttan markkattana;  <span class="verse" id="V33">33&#160;</span>shin asa sinttan tana kaddiya oonanne taanikka qassi saluwan de7iya ta Aawaa sinttan a kaddana. </div><div class='p'> <span class="verse" id="V34">34&#160;</span>“Taani sa7aassi sarotettaa ehaanau yiidobaa inttessi milatoppo; taani tooraa ehaanau yiidoogaappe attin, sarotettaa ehaanau yabeikke.  <span class="verse" id="V35">35&#160;</span>Aissi giikko, taani na7aa a aawaappe, na7iyo i aayeeppe, na7aa machchiyookka i bolloteeppe shaakkanau yaas;  <span class="verse" id="V36">36&#160;</span>asassi morkketi a so asata gidana. </div><div class='p'> <span class="verse" id="V37">37&#160;</span>“Ba aawaa woi ba aayyiyo taappe aattidi siiqiyaagee tabaa gidanau bessenna; ba attuma na7a woi ba macca na7iyo taappe aattidi siiqiyaagee tabaa gidanau bessenna.  <span class="verse" id="V38">38&#160;</span>Ba masqqaliyaa tookkidi, ta geeduwaa kaallennaagee tabaa gidanau bessenna.  <span class="verse" id="V39">39&#160;</span>Ba shemppuwaa ashshiyaagee bashshana; shin ta gishshau ba shemppuwaa bashshiyaagee ashshana. </div><div class='p'> <span class="verse" id="V40">40&#160;</span>“Inttena mokkiyaagee tana mokkees; qassi tana mokkiyaagee tana kiittidaagaa mokkees.  <span class="verse" id="V41">41&#160;</span>Hananabaa yootiyaagaa hananabaa yootiyaagaa sunttan mokkiyaagee, hananabaa yootiyaagaa woituwaa aara shaakkana; qassi xilluwaa xilluwaa sunttan mokkiyaagee, xilluwaa woituwaa aara shaakkana.  <span class="verse" id="V42">42&#160;</span>Ooninne ha ta erissiyo ashkkaratuppe guuxxiya issuwau tana kaalliyaagee a gidiyo gishshau, harai atto bule haatta xalaalaa uyanau immikkokka, taani intteyyo tumaa gais; i ba woituwaa ekkana” yaagiis. </div><ul class='tnav'>
<li><a href='index.htm'>Maatiyoosa</a></li>
<li><a href='MAT09.htm'>&lt;</a></li>
<li><a href='MAT.htm'>10</a></li>
<li><a href='MAT11.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
