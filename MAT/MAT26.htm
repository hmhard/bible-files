<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Maatiyoosa 26</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Maatiyoosa</a></li>
<li><a href='MAT25.htm'>&lt;</a></li>
<li><a href='MAT.htm'>26</a></li>
<li><a href='MAT27.htm'>&gt;</a></li>
</ul>
<div class="main">
 
<div class='chapterlabel' id="V0"> 26</div><div class='s'>Yesuusa Bolli Maqettidosona </div><div class='r'>(Marqqoosa 14:1-2; Luqaasa 22:1-2; Yohaannisa 11:45-53) </div><div class='p'> <span class="verse" id="V1">1&#160;</span>Yesuusi ha timirttiyaa ubbaa wurssido wode, ba erissiyo ashkkarata,  <span class="verse" id="V2">2&#160;</span>“Naa77u gallassappe guyyiyan, Paasikaa Baalaa bonchchiyo gallassa gidiyoogaa ereeta. He gallassi tana, Asa Na7aa, asai masqqaliyaa bolli misimaariyan xishidi kaqqanau aatti immana” yaagiis. </div><div class='p'> <span class="verse" id="V3">3&#160;</span>He wode qeese halaqatinne dere cimati Qayaafa giyo qeese ubbatu halaqaa gita keettan shiiqidi,  <span class="verse" id="V4">4&#160;</span>asi erennan Yesuusa oiqqidi, woranau maqettidosona.  <span class="verse" id="V5">5&#160;</span>SHin eti, “Asai ooshshaa kessenna mala, Paasikaa bonchchiyo gallassi hegaa oottokko” yaagidosona. </div><div class='s'>Issi Maccaasiyaa Yesuusa SHittuwaa Tiyaasu </div><div class='r'>(Marqqoosa 14:3-9, Yohaannisa 12:1-8) </div><div class='p'> <span class="verse" id="V6">6&#160;</span>Yesuusi Biitaaniyaa kataman inchchirichchaa harggiya Simoona son de7ishin,  <span class="verse" id="V7">7&#160;</span>issi mishiriyaa albbasxxiroosa giyo shuchchaappe oottido bilqqaadiyaa kumida daro al77o shittuwaa ekkada yaasu; yaada qumaa i miishin, he shittuwaa Yesuusa huuphiyan tigaasu.  <span class="verse" id="V8">8&#160;</span>SHin erissiyo ashkkarati hegaa be7idi hanqqettidosona; hanqqettidi, “Ha shittuwaa coo mooriyoogee aibissee?  <span class="verse" id="V9">9&#160;</span>Aissi giikko, ha shittuwaa al77o waagan baizzidi, miishshaa hiyyeesau immanau danddayettees” yaagidosona. </div><div class='p'> <span class="verse" id="V10">10&#160;</span>Yesuusi eti giyoogaa eridi, eta hagaadan yaagiis; “Ha maccaasiyo aissi waisseetii? A tau lo77obaa oottaasu.  <span class="verse" id="V11">11&#160;</span>Hiyyeesati ubba wode inttenaara de7oosona; shin taani inttenaara ubba wode de7ikke;  <span class="verse" id="V12">12&#160;</span>a ha shittuwaa ta bolli tigiyoogee tana mooganau giigissanaassa.  <span class="verse" id="V13">13&#160;</span>Taani intteyyo tumaa odais; sa7a ubban ha wonggeliyaa mishiraachchuwaa odiyoosan awaanikka, asai o hassayana mala, a oottidoogee odettana” yaagiis. </div><div class='s'>Yihudai Yesuusa Aattidi Immanau Maayiis </div><div class='r'>(Marqqoosa 14:10-11; Luqaasa 22:3-6) </div><div class='p'> <span class="verse" id="V14">14&#160;</span>He wode tammanne naa77u erissiyo ashkkaratuppe issoi Yihudaa Asqqorootu giyoogee qeese halaqatukko biis.  <span class="verse" id="V15">15&#160;</span>Biidi, “Taani intteyyo Yesuusa oittikko, tau ai immuuteetii?” yaagin eti ayyo hasttamu biraa qoppidi immidosona.  <span class="verse" id="V16">16&#160;</span>Hegaappe guyyiyan, Yihudai Yesuusa aattidi immanau injjetiya wodiyaa wochchees. </div><div class='s'>Yesuusi Aihudatu Paasikaa Kahuwaa Ba Kiittidoogeetuura Miis </div><div class='r'>(Marqqoosa 14:12-21; Luqaasa 22:7-14, 21-23; Yohaannisa 13:21-30) </div><div class='p'> <span class="verse" id="V17">17&#160;</span>Oittaa miyo gallassaa bonchchiyo koiro gallassi, erissiyo ashkkarati Yesuusakko yiidi, “Paasikaa bonchchiyo gallassi neeni maana qumaa awan giigissanee?” yaagidosona. </div><div class='p'> <span class="verse" id="V18">18&#160;</span>Yaagin Yesuusi eta, “Katamaa biidi, issi bitaniyaa, ‘Tamaarissiyaagee nena, “Tau wodee gakkiis; taani ta erissiyo ashkkaratuura Paasikaa bonchchiyo gallassaa ne son aattana” yaagees’ yaagite” yaagiis. </div><div class='p'> <span class="verse" id="V19">19&#160;</span>Erissiyo ashkkarati Yesuusi banttana azazidoogaadan oottidi, Paasikaa bonchchiyo gallassi maana qumaa giigissidosona. </div><div class='p'> <span class="verse" id="V20">20&#160;</span>Sa7ai omarido wode, Yesuusi tammanne naa77u erissiyo ashkkaratuura qumaa maanau uttiis.  <span class="verse" id="V21">21&#160;</span>Eti miishin, Yesuusi eta, “Taani intteyyo tumaa odais; intteppe issi urai tana aattidi immana” yaagiis. </div><div class='p'> <span class="verse" id="V22">22&#160;</span>Eti daro dagammidi, huuphiyan huuphiyan, “Godau, tumu taneeshsha?” giyoogaa doommidosona. </div><div class='p'> <span class="verse" id="V23">23&#160;</span>Yesuusi zaaridi, “Ba kushiyaa tanaara issippe shaatiyan yeddidi tushkkiyaagee tana aattidi immana.  <span class="verse" id="V24">24&#160;</span>Taani, Asa Na7ai, Xoossaa maxaafai haiqqana giidoogaadan haiqqana; shin tana, Asa Na7aa, aattidi immiya urau aayye7ana; he urai yelettennan attiyaakko au keha shin” yaagiis. </div><div class='p'> <span class="verse" id="V25">25&#160;</span>A oittiya Yihudai zaaridi, “Tamaarissiyaagoo, neeni giyoogee tanee?” yaagiis. </div><div class='p'>Yaagin Yesuusi zaaridi a, “Neeni ne huuphen gaadasa” yaagiis. </div><div class='s'>Godaa Kahuwaa Ekkiyo Wogaa </div><div class='r'>(Marqqoosa 14:22-26; Luqaasa 22:15-20; Koiro Qoronttoosa 11:23-25) </div><div class='p'> <span class="verse" id="V26">26&#160;</span>Eti miishin, Yesuusi oittaa ekkidi, Xoossaa galatiis; he oittaa menttidi, ba erissiyo ashkkaratuyyo immiiddi, “Heite; miite; hagee ta ashuwaa” yaagiis. </div><div class='p'> <span class="verse" id="V27">27&#160;</span>Burccukkuwaa ekkidi, Xoossaa galatiis. Etau immiiddi, “Ubbai hagaappe uyite;  <span class="verse" id="V28">28&#160;</span>aissi giikko, hagee daro asaa nagarai atto geetettana gishshau gukkiya ta suuttaa; ta suuttai ooratta maachchaa.  <span class="verse" id="V29">29&#160;</span>SHin taani intteyyo odais; taani ta Aawaa kawotettan ooratta woine eessaa inttenaara uyana gallassai gakkanaashin, naa77anttuwaa ha woine eessaa mulekka uyikke” yaagiis. </div><div class='p'> <span class="verse" id="V30">30&#160;</span>Mazamuriyaa yexxidoogaappe guyyiyan, Dabira Zaite giyo deriyaa biidosona. </div><div class='s'>Yesuusi PHeexiroosi Kaddanaagaa Kasetidi Yootiis </div><div class='r'>(Marqqoosa 14:27-31; Luqaasa 22:31-34; Yohaannisa 13:36-38) </div><div class='p'> <span class="verse" id="V31">31&#160;</span>Yesuusi he wode eta, “Hachchi qammi intte ubbai tana yeggi bayidi baqatana; aissi giikko, Xoossaa maxaafai, </div><div class='q'>‘Xoossai dorssaa heemmiyaagaa worana; </div><div class='q2'>worin dorssaa wudee laalettana’ </div><div class='m'>yaagees.  <span class="verse" id="V32">32&#160;</span>SHin taani haiquwaappe denddidoogaappe guyyiyan, intteppe kasetada Galiilaa baana” yaagiis. </div><div class='p'> <span class="verse" id="V33">33&#160;</span>PHeexiroosi zaaridi, “Eti ubbati nena yeggi bayidi baqatikkokka, taani nena mulekka yeggikke” yaagiis. </div><div class='p'> <span class="verse" id="V34">34&#160;</span>Yesuusi PHeexiroosa, “Taani neeyyo tumaa odais; hachchi qammi kuttoi waassanaappe kase, neeni tana heezzutoo kaddana” yaagiis. </div><div class='p'> <span class="verse" id="V35">35&#160;</span>Yaagin PHeexiroosi zaaridi, “Taani harai atto, nenaara issippe haiqqiyaakkokka, nena mulekka kaddikke” yaagiis. </div><div class='s'>Yesuusi Geetesemaanen Woossiis </div><div class='r'>(Marqqoosa 14:32-42; Luqaasa 22:39-46) </div><div class='p'>Qassi erissiyo ashkkarati ubbatikka hegaadan giidosona. </div><div class='p'> <span class="verse" id="V36">36&#160;</span>Yesuusi he wode ba erissiyo ashkkaratuura Geetesemaane giyo sohuwaa biidi eta, “Taani hiniyo baada Xoossaa woossishin, intte hagan uttiishshite” yaagiis.  <span class="verse" id="V37">37&#160;</span>Yaagidi PHeexiroosanne Zabddiyoosa naata naa77aa banaara ekki efiidi, daro kayyuwaanne waayiyaa doommiis.  <span class="verse" id="V38">38&#160;</span>Qassi eta, “Taani haiqqana gakkanaassikka kayyottais; hagan takkidi, tanaara naagite” yaagiis. </div><div class='p'> <span class="verse" id="V39">39&#160;</span>Guuttaa sinttaukko shiiqiiddi, biittan gufannidi, “Ta Aawau, danddayettiyaabaa gidikko, ha burccukkuwaa taappe digga; shin neeni koyiyoogaadan hanoppe attin, taani koyiyoogaadan hanoppo” yaagidi Xoossaa woossiis. </div><div class='p'> <span class="verse" id="V40">40&#160;</span>Yesuusi erissiyo ashkkaratukko simmidi yiis; xiskkidaageeta demmidi PHeexiroosa, “Intte issi saatekkonne xiskkennan tanaara naaganaukka danddayibeekketii?  <span class="verse" id="V41">41&#160;</span>Paaciyan intte gelenna mala, naagitenne Xoossaa woossite; ayyaanai giigi uttiis; shin ashoi daafuranchcha” yaagiis. </div><div class='p'> <span class="verse" id="V42">42&#160;</span>Yesuusi qassi naa77anttuwaa biidi, “Ta Aawau, taani ha burccukkuwaappe uyennan de7ishin burccukkuwaa denttanaagee danddayettennabaa gidikko, neeni koyiyoobai hano” yaagidi Xoossaa woossiis.  <span class="verse" id="V43">43&#160;</span>Qassikka simmi yiidi, erissiyo ashkkaratu aifiyaa xiskkoi goozi wottido gishshau, xiskkidaageeta demmiis. </div><div class='p'> <span class="verse" id="V44">44&#160;</span>Qassikka eta yeggi bayidi biidi, heezzanttuwaa kase qaaliyo zaarettidi, Xoossaa woossiis.  <span class="verse" id="V45">45&#160;</span>Hegaappe guyyiyan, erissiyo ashkkaratukko yiidi, “Ha77i gakkanaashinkka xiskkeetiinne shemppeetii? Be7ite, tana, Asa Na7aa, nagaranchcha asatuyyo aattidi immiyo wodee gakkiis.  <span class="verse" id="V46">46&#160;</span>Denddidi hinddite; be7ite, tana aattidi immiyaagee hageeho gakkiis” yaagiis. </div><div class='s'>Yesuusi Ba Morkketun Oiqettiis </div><div class='r'>(Marqqoosa 14:43-50; Luqaasa 22:47-53; Yohaannisa 18:3-12) </div><div class='p'> <span class="verse" id="V47">47&#160;</span>Yesuusi hegaa biron haasayishin, tammanne naa77u erissiyo ashkkaratuppe issoi, Yihudai, gakki wodhdhiis; qassi qeese halaqatinne dere cimati kiittin, bisuwaanne dullaa oiqqida daro asai aara issippe yiis.  <span class="verse" id="V48">48&#160;</span>Yesuusa aattidi immiyaagee he daro asaa, “Taani yeriyoogee a; a oiqqite” yaagidi malaataa yooti wottiis. </div><div class='p'> <span class="verse" id="V49">49&#160;</span>Sohuwaarakka Yesuusakko shiiqidi, “Tamaarissiyaagoo, saro de7ai” yaagidi a yeri ekkiis. </div><div class='p'> <span class="verse" id="V50">50&#160;</span>Yesuusi a, “Ta jaalau, neeni oottanabaa ootta agga” yaagiis. </div><div class='p'>Hegaappe guyyiyan, he daro asai shiiqidi, Yesuusa mintti oiqqiis.  <span class="verse" id="V51">51&#160;</span>Yesuusaara de7iyaageetuppe issoi ba bisuwaa shoddinne qeese ubbatu halaqaa ashkkaraa shocidi, a haittaa qanxxi oliis.  <span class="verse" id="V52">52&#160;</span>Yesuusi he wode a hagaadan yaagiis; “Ne bisuwaa a shoohuwan zaarada wotta; aissi giikko, biso shoddiya ubbai bison haiqqana.  <span class="verse" id="V53">53&#160;</span>Ta Aawai daro sha7u kiitanchchata issi kuttan yeddidi, tana maaddana mala, taani a woossanau danddayiyoogaa erikkiiyye?  <span class="verse" id="V54">54&#160;</span>Yaatin, Xoossaa maxaafati hagaadan hananau bessees yaagidoogee waanidi polettanau danddayii?” yaagiis. </div><div class='p'> <span class="verse" id="V55">55&#160;</span>Hegaappe guyyiyan, Yesuusi he shiiqida daro asaa hagaadan yaagiis; “Tana pangga kessidi, pangga oiqqiyoogaadan oiqqanau bisonne dulla oiqqidi yiidetii? Taani Beeta Maqidasiyan tamaarissaidda, gallassi gallassi inttenaara oottiyo wode tana oiqqibeekketa;  <span class="verse" id="V56">56&#160;</span>shin hagee ubbai hanidoogee hananabaa yootiyaageeti Xoossaa maxaafatun xaafidoogee polettanaassa” yaagiis. </div><div class='p'>Erissiyo ashkkarati he wode ubbati a yeggi bayidi baqatidosona. </div><div class='s'>Yesuusi Pirdda SHangguwau Aadhdhiis </div><div class='r'>(Marqqoosa 14:53-65; Luqaasa 22:54-55,63-71; Yohaannisa 18:13-14,19-24) </div><div class='p'> <span class="verse" id="V57">57&#160;</span>Yesuusa oiqqidaageeti qeese ubbatu halaqaa Qayaafakko, higgiyaa tamaarissiyaageetinne cimati shiiqidosaa ekki efiidosona.  <span class="verse" id="V58">58&#160;</span>SHin PHeexiroosi qeese ubbatu halaqaa dirssa giddo gakkanaashin, haahuwan a kaalliis; yohuwaa wurssettaa be7anau dirssa giddo gelidi, naagiyaageetuura utti bayiis. </div><div class='p'> <span class="verse" id="V59">59&#160;</span>Qeese halaqatinne yaa7aa asai ubbai Yesuusa woranau a bolli worddo markka demmanau koyidosona.  <span class="verse" id="V60">60&#160;</span>SHin harai atto daroti yiidi, a bolli wordduwaa markkattinkka appe ainne demmibookkona. Guyyeppe naa77ati yiidi,  <span class="verse" id="V61">61&#160;</span>“Ha bitanee, ‘Taani Xoossaa Beeta Maqidasiyaa qolada, heezzu gallassan zaaretta keexxanau danddayais’ yaagiis” yaagidosona. </div><div class='p'> <span class="verse" id="V62">62&#160;</span>Qeese ubbatu halaqai denddi eqqidi Yesuusa, “Hageeti nena mootiyo mootuwau neeyyo zaariyoobi baawee?” yaagiis.  <span class="verse" id="V63">63&#160;</span>SHin Yesuusi co77u giis; qassikka qeese ubbatu halaqai a, “Taani nena de7o Xoossaa sunttan callais; neeni Xoossaa Na7aa Kiristtoosa gidikko nuussi oda” yaagiis. </div><div class='p'> <span class="verse" id="V64">64&#160;</span>Yaagin Yesuusi zaaridi, “Neeni ne huuphenkka gaadasa; shin taani intteyyo odais; hagaappe sinttan, intte tana, Asa Na7aa, wolqqaama Xoossaappe ushachcha baggaara uttidaashiininne saluwaa shaaraara yiishin be7ana” yaagiis. </div><div class='p'> <span class="verse" id="V65">65&#160;</span>Hegaappe guyyiyan, qeese ubbatu halaqai ba maayuwaa pooshshi olidi, “Hagee cayiichchiis; nuna hagaappe sinttan aissi hara markka koshshii? I ha77i cayiyoogaa intte siyideta.  <span class="verse" id="V66">66&#160;</span>Intte qofai aibee?” yaagiis. </div><div class='p'>Yaagin eti, “Au haiqoi bessees” yaagidi zaaridosona. </div><div class='p'> <span class="verse" id="V67">67&#160;</span>Hegaappe guyyiyan, eti a som77uwan cuchchidi, a dechchidosona; harati qassi a baqqidi,  <span class="verse" id="V68">68&#160;</span>“Kiristtoosaa! Nena dechchidai oonee? Ane nuuyyo hananabaa yoota” yaagidosona. </div><div class='s'>PHeexiroosi Yesuusa Kaddiis </div><div class='r'>(Marqqoosa 14:66-72; Luqaasa 22:56-62; Yohaannisa 18:15-18,25-27) </div><div class='p'> <span class="verse" id="V69">69&#160;</span>PHeexiroosi keettaappe kareera dirssa giddon uttidaashin, issi ashkkariyaa akko yaada, “Neenikka Galiilaa Yesuusaara issippe de7aasa” yaagaasu. </div><div class='p'> <span class="verse" id="V70">70&#160;</span>SHin i eta ubbaa sinttan he ashkkariyo, “Neeni giyoobai aibakko taani erikke” yaagidi kaddiis. </div><div class='p'> <span class="verse" id="V71">71&#160;</span>Qassi biidi dirssaa penggekko kiyishin, hara ashkkariyaa a be7ada, hegan de7iya asatuyyo, “Ha bitanee Naazireeta Yesuusaara de7ees” yaagaasu. </div><div class='p'> <span class="verse" id="V72">72&#160;</span>Yaagin PHeexiroosi naa77anttuwaa caaqqidi, “Taani hegaa bitaniyaa erikke” yaagiis. </div><div class='p'> <span class="verse" id="V73">73&#160;</span>Guuttaa gam77ishin, hegan eqqida asati PHeexiroosakko yiidi, “Neenikka tuma etaara issippe de7aasa; aissi giikko, neeni haasayiyo haasayaikka nena erissees” yaagidosona. </div><div class='p'> <span class="verse" id="V74">74&#160;</span>Hegaappe guyyiyan PHeexiroosi, “Taani hegaa bitaniyaa erikke!” yaagidi, bana qanggettaanne caaquwaa doommiis. </div><div class='p'>He wode sohuwaarakka kuttoi waassi aggiis.  <span class="verse" id="V75">75&#160;</span>PHeexiroosi bana Yesuusi, “Neeni kuttoi waassanaappe kase heezzutoo tana kaddana” giidoogaa hassayidi, kare kiyidi, mishettidi yeekkiis. </div><ul class='tnav'>
<li><a href='index.htm'>Maatiyoosa</a></li>
<li><a href='MAT25.htm'>&lt;</a></li>
<li><a href='MAT.htm'>26</a></li>
<li><a href='MAT27.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
