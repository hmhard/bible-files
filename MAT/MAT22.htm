<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Maatiyoosa 22</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Maatiyoosa</a></li>
<li><a href='MAT21.htm'>&lt;</a></li>
<li><a href='MAT.htm'>22</a></li>
<li><a href='MAT23.htm'>&gt;</a></li>
</ul>
<div class="main">
 
<div class='chapterlabel' id="V0"> 22</div><div class='s'>Bullachchaa Oduwaa Leemisuwaa </div><div class='r'>(Luqaasa 14:15-24) </div><div class='p'> <span class="verse" id="V1">1&#160;</span>Yesuusi asaayyo naa77anttuwaa leemisuwan hagaadan yaagidi haasayiis;  <span class="verse" id="V2">2&#160;</span>“Saluwaa kawotettai ba na7aayyo bullachchaa makkida kawuwaa mala.  <span class="verse" id="V3">3&#160;</span>He kawoi bullachchaa odi wottido asata xeesanau ba ashkkarata kiittiis; shin asati yaanau koyibookkona. </div><div class='p'> <span class="verse" id="V4">4&#160;</span>“Qassi hara ashkkarata, ‘Xeesettidaageeta, “Taani qumaa giigissaas; ta sanggatinne ta daddaroti shuhettidosona; ubbabaikka mahettiis. Bullachchaa haa yiite” yaagite’ yaagidi kiittiis.  <span class="verse" id="V5">5&#160;</span>SHin xeesettidaageeti koyennan ixxidi, bantta oosuwau oosuwau biidosona; issoi ba goshshau bin, hinkkoi ba zal77iyau biis.  <span class="verse" id="V6">6&#160;</span>Attidaageeti qassi kawuwaa ashkkarata oiqqidi wadhdhidi woridosona. </div><div class='p'> <span class="verse" id="V7">7&#160;</span>“Kawoi daro hanqqettiis; qassi ba wotaaddarata yeddidi, he shemppuwaa woridaageeta worissidi, eta katamaa xuugissiis.  <span class="verse" id="V8">8&#160;</span>Hegaappe guyyiyan, ba ashkkarata, ‘Bullachchai mahettiis; shin xeesettidaageeti bullachchau bessiya asa gidokkona.  <span class="verse" id="V9">9&#160;</span>Hegaa gishshau, wogga ogiyaa biidi, intte demmido asa ubbaa bullachchau xeesite’ yaagiis.  <span class="verse" id="V10">10&#160;</span>He ashkkarati ogiyaa biidi, bantta demmido asa ubbaa lo77uwaa iitaa shiishshidi, bullachchaa daasiyaa kunttidosona. </div><div class='p'> <span class="verse" id="V11">11&#160;</span>“SHin kawoi qumaa maanau uttida asaa be7anau gelido wode, bullachchaa maayuwaa maayibeenna issi bitaniyaa hegan be7idi,  <span class="verse" id="V12">12&#160;</span>‘Ta jaalau, bullachchaa maayuwaa maayennan waanada hagaa geladii?’ yaagin bitanee co77u giis. </div><div class='p'> <span class="verse" id="V13">13&#160;</span>“Hegaappe guyyiyan, kawoi ba ashkkarata, ‘Ha bitaniyaa kushiyaanne tohuwaa qachchidi, kare xumaa kessi olite; i hegan yeekkananne achchaa garccana’ yaagiis. </div><div class='p'> <span class="verse" id="V14">14&#160;</span>“Aissi giikko, xeesettidaageeti daro; shin doorettidaageeti guutta” yaagiis. </div><div class='s'>Giiraa Giirettaabaa Oichchido Oishaa </div><div class='r'>(Marqqoosa 12:13-17; Luqaasa 20:20-26) </div><div class='p'> <span class="verse" id="V15">15&#160;</span>Hegaappe guyyiyan, Parisaaweti biidi, a haasayaappe bala demmidi, a oiqqana mala maqettidosona.  <span class="verse" id="V16">16&#160;</span>Qassi bantta erissiyo ashkkaratuppenne Heeroodisa baggatuppe amaridaageeta akko kiittidosona. Kiittin eti, “Tamaarissiyaagoo, neeni tumaa haasayiyoogaanne Xoossaa ogiyaa tumatettan tamaarissiyoogaa nuuni eroos; aissi giikko, neeni asappe asa shaakkakkanne dummayakka.  <span class="verse" id="V17">17&#160;</span>Ne qofai aibakko nuuyyo oda; nuuni Roome biittaa Kawuwaa Qeesaarayyo giiraa giiriyoogee wogeeyye woga gidennee?” yaagidosona. </div><div class='p'> <span class="verse" id="V18">18&#160;</span>SHin Yesuusi eta iita qofaa eridi, “Ha lo77o milatiya iita asatoo, aissi tana paacceetii?  <span class="verse" id="V19">19&#160;</span>Giiraa qanxxiyo miishshaa tana bessite” yaagiis. Yaagin eti santtimiyaa au ehiidosona.  <span class="verse" id="V20">20&#160;</span>I, “Ha merainne sunttai oogee?” yaagiis. </div><div class='p'> <span class="verse" id="V21">21&#160;</span>Yaagidi eta oichchin, eti, “Roome biittaa Kawuwaa Qeesaaraagaa” yaagidosona. </div><div class='p'>Hegaappe guyyiyan, Yesuusi eta, “Yaatikko, Qeesaaraagaa Qeesaarassi, Xoossaagaa Xoossaassi immite” yaagiis.  <span class="verse" id="V22">22&#160;</span>Eti hegaa siyido wode, garamettidi a yeggi bayidi biidosona. </div><div class='s'>Haiqqidaageetu Dendduwaabaa </div><div class='r'>(Marqqoosa 12:18-27; Luqaasa 20:27-40) </div><div class='p'> <span class="verse" id="V23">23&#160;</span>Haiqqida asi denddenna giya Saaduqaawetuppe issi issi asati he gallassi Yesuusakko yiidi, hagaadan yaagidi, a oichchidosona;  <span class="verse" id="V24">24&#160;</span>“Tamaarissiyaagoo, Muusee, ‘Issi asi na7a yelennan haiqqikko, he haiqqidaagaa ishai a machchiyo aissidi, ba ishaayyo na7a yelanau bessees’ yaagiis.  <span class="verse" id="V25">25&#160;</span>Nunaara laappun ishantti de7oosona; bairai machchiyo ekkidi, na7a yelennan haiqqiis; haiqqin a machchiyo a ishai aissiis.  <span class="verse" id="V26">26&#160;</span>Qassi naa77anttoikka haiqqiis; heezzanttoikka, laappuntta gakkanaashinkka hegaadan hanidosona.  <span class="verse" id="V27">27&#160;</span>Ubbaappe guyyiyan, he maccaasiyaa haiqqaasu.  <span class="verse" id="V28">28&#160;</span>Yaatin, haiqqida asai haiquwaappe denddiyo gallassi he maccaasiyaa laappunatuppe augaayyo machcho gidanee? Aissi giikko, laappunati ubbaikka o ekkidosona” yaagidosona. </div><div class='p'> <span class="verse" id="V29">29&#160;</span>Yesuusi zaaridi, hagaadan yaagiis; “Xoossaa maxaafata woi a wolqqaa intte erenna gishshau baleeta.  <span class="verse" id="V30">30&#160;</span>Aissi giikko, haiqqida asai haiquwaappe denddiyo gallassi, saluwan de7iya kiitanchchatu mala gidanaappe attin, attumaasinne ekkenna; maccaasinne gelenna.  <span class="verse" id="V31">31-32&#160;</span>SHin haiqqidaageetu dendduwaabaa gidikko, Xoossai, ‘Taani Abrahaama Xoossaa, Yisaaqa Xoossaa, Yaaqooba Xoossaa’ yaagidi intteyyo odidoogaa mulekka nabbabibeekketii? Xoossai paxa de7iyaageetu Xoossaa gidiyoogaappe attin, haiqqidaageetu Xoossaa gidenna” yaagiis. </div><div class='p'> <span class="verse" id="V33">33&#160;</span>Daro asai hegaa siyidi, a timirttiyan garamettiis. </div><div class='s'>Ubbaappe Aadhdhiya Azazuwaa </div><div class='r'>(Marqqoosa 12:28-34; Luqaasa 10:25-28) </div><div class='p'> <span class="verse" id="V34">34&#160;</span>SHin Yesuusi Saaduqaaweta co77u oottidoogaa Parisaaweti siyido wode, issisaa shiiqidosona.  <span class="verse" id="V35">35&#160;</span>Eta giddoppe higgiyaa tamaarissiya issoi, Yesuusa paaccanau issibaa oichchiis.  <span class="verse" id="V36">36&#160;</span>“Tamaarissiyaagoo, higgiyaa giddon ubbaappe aadhdhiya azazoi augee?” yaagidi a oichchiis. </div><div class='p'> <span class="verse" id="V37">37&#160;</span>Oichchin Yesuusi zaaridi, hagaadan yaagiis; “ ‘Neeni Godaa ne Xoossaa ne kumetta wozanaappe, ne kumetta shemppuwaappe, ne kumetta qofaappe siiqa’ yaagiis.  <span class="verse" id="V38">38&#160;</span>Hegee ubbaappe gitatiya azazonne qassi ubbaappe aadhdhiya azazo.  <span class="verse" id="V39">39&#160;</span>Qassi naa77antto azazoikka a mala; hegee, ‘Neeni ne shooruwaa ne huuphedan siiqa’ giyaagaa.  <span class="verse" id="V40">40&#160;</span>Muuse higge ubbainne hananabaa yootiyaageetu timirttee ha naa77u azazotun qashettees” yaagiis. </div><div class='s'>Kiristtoosabaa Oichchido Oishaa </div><div class='r'>(Marqqoosa 12:35-37; Luqaasa 20:41-44) </div><div class='p'> <span class="verse" id="V41">41-42&#160;</span>Parisaaweti issisaa shiiqidaashin Yesuusi eta, “Kiristtoosabaa woigi qoppeetii? I o na7ee?” yaagidi oichchiis. </div><div class='p'>Oichchin eti, “Kiristtoosi Daawita na7aa” yaagidosona. </div><div class='p'> <span class="verse" id="V43">43&#160;</span>Yesuusi eta, “Yaatin, Daawiti bana Geeshsha Ayyaanai haasayissin Kiristtoosa woigidi, ‘Goda’ giidi xeesii?  <span class="verse" id="V44">44&#160;</span>Qassikka Daawiti, </div><div class='q'>‘Godai ta Godaa, </div><div class='q2'>“Taani ne morkketa neeni yedhdha eqqiyoobaa oottana gakkanaassi, </div><div class='q'>hagan taappe ushachcha baggaara utta” giis’ </div><div class='m'>yaagiis.  <span class="verse" id="V45">45&#160;</span>Daawiti Kiristtoosa, ‘Godaa’ giidi xeesikko, yaatin, Kiristtoosi waanidi Daawita na7a gidii?” yaagiis. </div><div class='p'> <span class="verse" id="V46">46&#160;</span>Yesuusau issi qaala zaaranau danddayida issi asinne baawa; qassi he gallassappe doommin, hara oisha a oichchanau xalidai oonikka baawa. </div><ul class='tnav'>
<li><a href='index.htm'>Maatiyoosa</a></li>
<li><a href='MAT21.htm'>&lt;</a></li>
<li><a href='MAT.htm'>22</a></li>
<li><a href='MAT23.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
