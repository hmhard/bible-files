<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Leemiso Maxaafaa 9</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Leemiso Maxaafaa</a></li>
<li><a href='PRO08.htm'>&lt;</a></li>
<li><a href='PRO.htm'>9</a></li>
<li><a href='PRO10.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='s'>Aadhdhida Eratettaanne Eeyyatettaa </div><div class='p'> <span class="verse" id="V1">1&#160;</span>Aadhdhida eratettiyaa ba keettaa keexxausu; keexxaidda he keettau laappun tuussata essaasu.  <span class="verse" id="V2">2&#160;</span>A ba giigissiyo gibiraayyo modhdho mehiyaa shukkaasu; woiniyaa eessaakka agada giigissaasu. Giigissada maaddaa sinttau aattaasu.  <span class="verse" id="V3">3&#160;</span>Yaatada asaa xeesanau ba ashkkarata kiittaasu. Kiittin ashkkarati katamaassi xoqqa sohuwan eqqidi,  <span class="verse" id="V4">4&#160;</span>“Inttenoo, eri paccidoogeetoo hagaa gelite!” yaagidosona. Eeyyatakka a hagaadan yaagaasu;  <span class="verse" id="V5">5&#160;</span>“Haa yiite; yiidi ta qumaa miite; taani agido woiniyaa eessaakka uyite!  <span class="verse" id="V6">6&#160;</span>Eeyyatettaa aggidi, shemppoora paxa de7ite; akeekaa ogiyan hemettite” yaagausu. </div><div class='p'> <span class="verse" id="V7">7&#160;</span>Qilliicciya uraa seeriya asi bau cashshaa ekkees; iita uraa zoriyaageekka bau qohettees.  <span class="verse" id="V8">8&#160;</span>Qilliicciya uraa zoroppa; zorikko i nena ixxana. Aadhdhida eranchcha uraa zora; zorikko i nena siiqana.  <span class="verse" id="V9">9&#160;</span>Aadhdhida eranchcha uraa tamaarissa; yaatikko, i kaseegaappekka aadhdhida eranchcha gidana. Xillo uraakka tamaarissa; yaatikko i eraa gujjana. </div><div class='p'> <span class="verse" id="V10">10&#160;</span>Aadhdhida eratettaassi doomettai GODAASSI yayyiyoogaa; Geeshsha GODAA eriyoogee akeekiyoogaa.  <span class="verse" id="V11">11&#160;</span>Tanan aadhdhida eratettan laittai darana; ne bareekka aduqqana.  <span class="verse" id="V12">12&#160;</span>Neeni aadhdhida eranchcha gidikko, ne huuphiyau go7ettaasa. Neeni qilliicciyaagaa gidikkokka, ne huuphiyau qohettaasa. </div><div class='p'> <span class="verse" id="V13">13&#160;</span>Issi Eeyyo giyo maccaasiyaa wocama darausu; iyyo yeelli baawa; a ainne erukku.  <span class="verse" id="V14">14&#160;</span>A ba karen, woikko katamaassi xoqqa sohuwan oidiyan uttausu.  <span class="verse" id="V15">15&#160;</span>Uttada suure bantta ogiyaa oiqqidi biya asaa xeesausu; xeesada,  <span class="verse" id="V16">16&#160;</span>“Inttenoo, eri paccidoogeetoo, taakko haa yiite” yaagausu. Akeeki bainnaagaakka,  <span class="verse" id="V17">17&#160;</span>“Wuuqqidi uyiyo haattai mal77ees; geeman miyo qumaikka pashkkissees” yaagausu.  <span class="verse" id="V18">18&#160;</span>SHin haiqqida asai yan de7iyoogaa, i imattatikka hirkkin, duufo giddon de7iyoogaa i erenna. </div><ul class='tnav'>
<li><a href='index.htm'>Leemiso Maxaafaa</a></li>
<li><a href='PRO08.htm'>&lt;</a></li>
<li><a href='PRO.htm'>9</a></li>
<li><a href='PRO10.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
