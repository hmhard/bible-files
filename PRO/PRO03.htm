<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Leemiso Maxaafaa 3</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Leemiso Maxaafaa</a></li>
<li><a href='PRO02.htm'>&lt;</a></li>
<li><a href='PRO.htm'>3</a></li>
<li><a href='PRO04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>GODAN Ammanettiyoogaa </div><div class='p'> <span class="verse" id="V1">1&#160;</span>Ta na7au, taani nena tamaarissiyoogaa dogoppa; ta azazotakka ne wozanan wotta.  <span class="verse" id="V2">2&#160;</span>Aissi giikko, eti ne bariyaa adussana; ishalo de7uwaakka neeyyo gujjana.  <span class="verse" id="V3">3&#160;</span>Aggenna siiqoinne tumatettai neeppe haakkoppona; eta ne qooriyan qachcha; ne wozanankka eta xaafa.  <span class="verse" id="V4">4&#160;</span>Yaatikko, neeni Xoossaanne asaa sinttan sabettananne nashettana. </div><div class='p'> <span class="verse" id="V5">5&#160;</span>Ne polo wozanan GODAA ammanetta; ne akeekan zemppoppa.  <span class="verse" id="V6">6&#160;</span>Neeni oottiyo ooso ubban a sinttaya; i nena likke ogiyaa kaalettana.  <span class="verse" id="V7">7&#160;</span>Nena ne huuphen aadhdhida eranchcha kessoppa; GODAASSI yayya; iitaappekka haakka.  <span class="verse" id="V8">8&#160;</span>Hegee ne bollaa payya wottana; ne meqettaakka xallana.  <span class="verse" id="V9">9&#160;</span>GODAA ne duretettan bonchcha; koiro aifida katta ubbaappekka xeeraa ayyo immiyoogan a bonchcha.  <span class="verse" id="V10">10&#160;</span>Yaatikko, ne gootaratun kattai kumana; ne baattaakka aife woine eessai kumidi palahana. </div><div class='p'> <span class="verse" id="V11">11&#160;</span>Ta na7au, GODAA seeraa karoppa; i nena qaxxayiyo wodekka lanccoppa.  <span class="verse" id="V12">12&#160;</span>Aissi giikko, aawai ba siiqiyo na7aa seeriyoogaadan, GODAI ba ufaittiyo uraa seerees.  <span class="verse" id="V13">13&#160;</span>Aadhdhida eratettaa demmiya urai, akeekaakka babaa oottiya urai anjjettidaagaa.  <span class="verse" id="V14">14&#160;</span>Aissi giikko, appe demmiyo go77ai biraappe demmiyo go77aappe aadhdhees; appe beettiya go77ai worqqaappe beettiya go77aappe kehees.  <span class="verse" id="V15">15&#160;</span>Aadhdhida eratettai inqquwaappe keehi al77o; neeni demmanau amottiyo ubbai aadhdhida eratettaara likkettenna.  <span class="verse" id="V16">16&#160;</span>Aadhdhida eratettai ne bariyaa adussees; i neeyyo duretettaanne bonchchuwaa gujjees.  <span class="verse" id="V17">17&#160;</span>A ogeti ufaissiya ogeta; a loosso ubbaikka saro.  <span class="verse" id="V18">18&#160;</span>I bana oiqqiyaageetussi de7o mitta; a mintti oiqqiya ubbatikka anjjettidaageeta. </div><div class='p'> <span class="verse" id="V19">19&#160;</span>GODAI ba aadhdhida eratettan sa7aa medhdhiis; ba akeekankka salota minttiis.  <span class="verse" id="V20">20&#160;</span>A eratettan shaafati goggoosona; shaaratuppekka irai bukkees. </div><div class='p'> <span class="verse" id="V21">21&#160;</span>Ta na7au, lo77o aadhdhida eratettaanne adussi qoppiyoogaa naaga; eti neeppe shaahettoppona.  <span class="verse" id="V22">22&#160;</span>Eti neeyyo de7o gidana; eti neeyyo ishalonne ufaissa de7uwaa immana.  <span class="verse" id="V23">23&#160;</span>He wode neeni ne ogiyan hirggi bainnan hemettana; ne tohoikka xubettenna.  <span class="verse" id="V24">24&#160;</span>Neeni zin77ido wode, yayyakka; zin77adakka mal77o xiskkuwaa xiskkana.  <span class="verse" id="V25">25&#160;</span>Akeekennan gakkiya bashshau, woikko iitati xayiyo xayuwau yayyakka.  <span class="verse" id="V26">26&#160;</span>Aissi giikko, GODAI neeyyo ammanettiyaagaa gidana; ne gedeekka piriyan oiqettennaadan, i nena naagana. </div><div class='p'> <span class="verse" id="V27">27&#160;</span>Neeyyo wolqqai de7ishin, metootidaagau lo77obaa oottiyoogaa aggoppa.  <span class="verse" id="V28">28&#160;</span>Ha77i neeyyo de7ishin, ne shooruwaayyo, “Simmada ya; taani neeyyo wontto immana” yaagoppa.  <span class="verse" id="V29">29&#160;</span>Nenan ammanettidi, ne matan de7ishin, ne shooruwaa bolli iitabaa oottanau halchchoppa.  <span class="verse" id="V30">30&#160;</span>Nena naaqqibeenna asa, coo mootoppa.  <span class="verse" id="V31">31&#160;</span>Sugetta oottiya asata qulloppa; eta iita oosuwaakka kaalloppa.  <span class="verse" id="V32">32&#160;</span>Aissi giikko, GODAI iitaa oottiyaageeta ixxees; shin suuretuyyo i ulottees.  <span class="verse" id="V33">33&#160;</span>GODAA qanggettai iitaa oottiyaageetu soona; shin a anjjoi suurebaa haniyaageetu soona.  <span class="verse" id="V34">34&#160;</span>Otorettidi qilliicciyaageeta GODAIKKA qilliiccees; shin banttana kaushshiyaageeta nashshees.  <span class="verse" id="V35">35&#160;</span>Aadhdhida eranchchati bonchchuwaa demmana; shin eeyyati kauyyana. </div><ul class='tnav'>
<li><a href='index.htm'>Leemiso Maxaafaa</a></li>
<li><a href='PRO02.htm'>&lt;</a></li>
<li><a href='PRO.htm'>3</a></li>
<li><a href='PRO04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
