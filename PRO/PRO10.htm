<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Leemiso Maxaafaa 10</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Leemiso Maxaafaa</a></li>
<li><a href='PRO09.htm'>&lt;</a></li>
<li><a href='PRO.htm'>10</a></li>
<li><a href='PRO11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='s'>Solomona Leemisota </div><div class='p'> <span class="verse" id="V1">1&#160;</span>Hageeti Solomona leemisota. Aadhdhida eranchcha na7ai ba aawaa ufaissees; shin eeyya na7ai ba aayyiyo azzanissees. </div><div class='p'> <span class="verse" id="V2">2&#160;</span>Nagaran demmido miishshai go77enna; shin xillotettai haiquwaappe ashshees. </div><div class='p'> <span class="verse" id="V3">3&#160;</span>GODAI xillota namisissenna; shin nagaranchchatu amuwaa polissenna. </div><div class='p'> <span class="verse" id="V4">4&#160;</span>Azallatettai hiyyeesissees; shin minnidi oottiyoogee dureyees. </div><div class='p'> <span class="verse" id="V5">5&#160;</span>Aadhdhida eranchcha urai kattaa boniyan shiishshees; shin kattaa cakkiyo wode xiskkiya urai kauyyees. </div><div class='p'> <span class="verse" id="V6">6&#160;</span>Xillo asai anjjettees; shin nagaranchchaa doonai makkalaa genttees. </div><div class='p'> <span class="verse" id="V7">7&#160;</span>Xilluwaa sunttai anjjuwan xeesettiiddi, de7i aggees; shin nagaranchchatu sunttai sohuwaara dogettees. </div><div class='p'> <span class="verse" id="V8">8&#160;</span>Aadhdhida eranchchati azazidobaa oottoosona; shin eeyyatettan coo biddiyaageeti bashshau boosona. </div><div class='p'> <span class="verse" id="V9">9&#160;</span>Suure asi saro de7ees; shin geella urai ba mooruwan ohettees. </div><div class='p'> <span class="verse" id="V10">10&#160;</span>Geniiddi qim77otiya uri meto kessees; shin yayyennan seeriya uri sarotettaa medhdhees. </div><div class='p'> <span class="verse" id="V11">11&#160;</span>Xilluwaa haasayai de7uwaa pultto; shin nagaranchchaa haasayai makkalaa genttees. </div><div class='p'> <span class="verse" id="V12">12&#160;</span>Ixoi palamaa denttettees; shin siiqoi mooruwaa ubbaa qoodenna. </div><div class='p'> <span class="verse" id="V13">13&#160;</span>Wozannaama asai aadhdhida eran haasayees; shin eeyya urai xam77an shocettees. </div><div class='p'> <span class="verse" id="V14">14&#160;</span>Aadhdhida eranchchati eraa dagayoosona; shin eeyya haasayaa haasayiya urai bana bashshees. </div><div class='p'> <span class="verse" id="V15">15&#160;</span>Duriyaa miishshai direttida katamaadan, ba godaa naagees; shin hiyyeesatettai hiyyeesaa xaissees. </div><div class='p'> <span class="verse" id="V16">16&#160;</span>Xillo uraa a lo77o oosoi de7uwau kaalettees; shin iita uraa wurssettai qixaate. </div><div class='p'> <span class="verse" id="V17">17&#160;</span>Seerin eeniya urai de7uwaa ogiyan hemettees; shin seerin ixxiya urai balees. </div><div class='p'> <span class="verse" id="V18">18&#160;</span>Ixxiiddi ba ixxiyoogaa erissenna urai worddanchcha; zigirssaa laaliya uraikka eeyya. </div><div class='p'> <span class="verse" id="V19">19&#160;</span>Daro haasayaa giddon nagari xayenna; shin ba doonaa shiishshi ekkiya uri aadhdhida eranchcha. </div><div class='p'> <span class="verse" id="V20">20&#160;</span>Xilluwaa inxxarssai tigettida geeshsha biraa mala; shin iita uraa qofau gatee guutta. </div><div class='p'> <span class="verse" id="V21">21&#160;</span>Xillo uraa haasayai daro asaa go77ees; shin eeyyati bantta wozanaa pacan haiqqoosona. </div><div class='p'> <span class="verse" id="V22">22&#160;</span>GODAA anjjoi dure kessees; i he duretettan meto walakkenna. </div><div class='p'> <span class="verse" id="V23">23&#160;</span>Eeyya urau iitabaa oottiyoogee kaassa mala; shin wozannaama urai aadhdhida eratettan ufaittees. </div><div class='p'> <span class="verse" id="V24">24&#160;</span>Iita urai hirggidobai a bolli gakkana; shin xilloi amottidobai imettana. </div><div class='p'> <span class="verse" id="V25">25&#160;</span>Gotee denddidi aadhdhiichchiyo wode, nagaranchchati beettokkona; shin xilloti merinau minnidi de7ana. </div><div class='p'> <span class="verse" id="V26">26&#160;</span>Caalai achchaa zil77issiyoogaadaaninne cuwai aifiyaa poogiyoogaadan, azalla uraa kiittiyoogee yiilloyees. </div><div class='p'> <span class="verse" id="V27">27&#160;</span>GODAASSI yayyiyoogee bariyaa adussees; shin nagaranchcha uraa baree qaammees. </div><div class='p'> <span class="verse" id="V28">28&#160;</span>Xillo urai sinttaara ufaissai yaana giidi naagees; shin iita urai sinttaara yaana giidi naagiyoobi aibinne baawa. </div><div class='p'> <span class="verse" id="V29">29&#160;</span>GODAA ogee xillotussi baqati attiyo soho; shin iitaa oottiyaageetassi bashsha. </div><div class='p'> <span class="verse" id="V30">30&#160;</span>Xilloti mulekka xoqolettokkona; shin iitati biittaa bolli de7okkona. </div><div class='p'> <span class="verse" id="V31">31&#160;</span>Xillo asai aadhdhida eratettaa haasayees; shin geellabaa haasayiya inxxarssai qanxxettana. </div><div class='p'> <span class="verse" id="V32">32&#160;</span>Xillo asai bessiya haasayaa erees; shin iita asai geellaa haasayees. </div><ul class='tnav'>
<li><a href='index.htm'>Leemiso Maxaafaa</a></li>
<li><a href='PRO09.htm'>&lt;</a></li>
<li><a href='PRO.htm'>10</a></li>
<li><a href='PRO11.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
