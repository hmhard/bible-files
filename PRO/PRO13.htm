<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Leemiso Maxaafaa 13</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Leemiso Maxaafaa</a></li>
<li><a href='PRO12.htm'>&lt;</a></li>
<li><a href='PRO.htm'>13</a></li>
<li><a href='PRO14.htm'>&gt;</a></li>
</ul>
<div class="main">
 
<div class='chapterlabel' id="V0"> 13</div><div class='p'> <span class="verse" id="V1">1&#160;</span>Eranchcha na7ai ba aawaa seeraa siyees; shin qilliicciyaagee seeraa siyenna. </div><div class='p'> <span class="verse" id="V2">2&#160;</span>Asi ba doonaappe kiyiya qaalan lo77obaa ekkees; shin ammanttennaageeti makkalabaa amottoosona. </div><div class='p'> <span class="verse" id="V3">3&#160;</span>Ba doonaa naagiya urai ba shemppuwaa naagees; shin eesuwan haasayiya urai bana xaissees. </div><div class='p'> <span class="verse" id="V4">4&#160;</span>Azallai amottees; amottikkonne aibanne demmenna; shin minnidi oottiyaageeti kallana. </div><div class='p'> <span class="verse" id="V5">5&#160;</span>Xillo asati worddo haasayaa ixxoosona. SHin iita asatu haasayai yeellayeesinne kaushshees. </div><div class='p'> <span class="verse" id="V6">6&#160;</span>Suure de7uwaa de7iya uraa a xillotettai naagees; shin nagaranchchaa a nagarai onggees. </div><div class='p'> <span class="verse" id="V7">7&#160;</span>Bana dure milatissiya asi de7ees; shin au aibinne baawa; harai qassi bana hiyyeesa milatissiyaagee de7ees; shin au daro aqoi de7ees. </div><div class='p'> <span class="verse" id="V8">8&#160;</span>Asi ba miishshan ba shemppuwaa wozanau danddayees; shin hiyyeesaa yashissiyaabi baawa. </div><div class='p'> <span class="verse" id="V9">9&#160;</span>Xillotussi ubbatoo poo7o; shin iitatu xomppee to7ana. </div><div class='p'> <span class="verse" id="V10">10&#160;</span>Otoroi ooshshaa yelees; shin zoriyaa ekkiyaageeti aadhdhida eranchcha. </div><div class='p'> <span class="verse" id="V11">11&#160;</span>Daafuri bainnan demmido miishshai eesuwan xayees; shin minni oottidi demmido aqoi, dari daridi bees. </div><div class='p'> <span class="verse" id="V12">12&#160;</span>Koyiyoobai polettennan gam77iyoogee azzanissees; shin amottidobai polettiyoogee ufaissees. </div><div class='p'> <span class="verse" id="V13">13&#160;</span>Zore kariya uri meton gelees; shin azazuwaa bonchchiya uri saruwan de7ana. </div><div class='p'> <span class="verse" id="V14">14&#160;</span>Aadhdhida eranchchai immiyo timirttee de7o pultto; hegee asi haiquwaa piriyaappe kessi ekkanau maaddees. </div><div class='p'> <span class="verse" id="V15">15&#160;</span>Akeeki de7iyo uri bonchchettees; shin ammanettennan aggiyoogee bashshau efees. </div><div class='p'> <span class="verse" id="V16">16&#160;</span>Cincca asai ubbai eran oottees; shin eeyyai ba eeyyatettaa qonccissees. </div><div class='p'> <span class="verse" id="V17">17&#160;</span>Iita asati kiitettidi, meton geloosona; shin ammanttiya asati kiitettidi, sarotettaa ehoosona. </div><div class='p'> <span class="verse" id="V18">18&#160;</span>Seeraa ixxiya asi hiyyeeseesinne yeellatees; shin seerin siyiya urai bonchchettees. </div><div class='p'> <span class="verse" id="V19">19&#160;</span>Amottidobaa demmiyoogee keehi ufaissees; shin iitati iitaappe haakkanau koyokkona. </div><div class='p'> <span class="verse" id="V20">20&#160;</span>Aadhdhida eranchcha asatuura hemettiya asi aadhdhida eranchcha gidees; shin eeyya asatuura hemettiya asi metuwan gelees. </div><div class='p'> <span class="verse" id="V21">21&#160;</span>Nagaranchchata iita qaadai kaallees; shin xilloti lo77o oosuwaa woituwaa ekkana. </div><div class='p'> <span class="verse" id="V22">22&#160;</span>Lo77o asi ba naatu naata laatissees; shin nagaranchchaa aqoi xilluwaassi dagattees. </div><div class='p'> <span class="verse" id="V23">23&#160;</span>Hiyyeesaa goshshai daro kattaa aifanau danddayees; shin suure pirddai paccidoogaa gaasuwan xayees. </div><div class='p'> <span class="verse" id="V24">24&#160;</span>Qaixaariyan wadhdhanau qarettiya uri ba na7aa ixxees; shin ba na7aa siiqiya uri minnidi seerees. </div><div class='p'> <span class="verse" id="V25">25&#160;</span>Xilloi a uloi kallana gakkanaassi mees; shin nagaranchchai namisettees. </div><ul class='tnav'>
<li><a href='index.htm'>Leemiso Maxaafaa</a></li>
<li><a href='PRO12.htm'>&lt;</a></li>
<li><a href='PRO.htm'>13</a></li>
<li><a href='PRO14.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
