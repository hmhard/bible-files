<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Leemiso Maxaafaa 29</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Leemiso Maxaafaa</a></li>
<li><a href='PRO28.htm'>&lt;</a></li>
<li><a href='PRO.htm'>29</a></li>
<li><a href='PRO30.htm'>&gt;</a></li>
</ul>
<div class="main">
 
<div class='chapterlabel' id="V0"> 29</div><div class='p'> <span class="verse" id="V1">1&#160;</span>Daroton seerin ixxidi, morgge zozzida urai hassayennan meqqana; he urau paxoikka baawa. </div><div class='p'> <span class="verse" id="V2">2&#160;</span>Xillo asati sunttettiyo wode asai ufaittees; shin iitati biittaa haariyo wode asai oolees. </div><div class='p'> <span class="verse" id="V3">3&#160;</span>Aadhdhida eraa dosiya asi ba aawaa ufaissees; shin shaaramuxa maccaasatu heeran yuuyiya asi ba miishshaa wurssees. </div><div class='p'> <span class="verse" id="V4">4&#160;</span>Tumaa pirddiya kawoi ba kawotettaa woppu oottees; shin mattaaye maanau yiiqetiyaagee ba kawotettaa bashshees. </div><div class='p'> <span class="verse" id="V5">5&#160;</span>Ba shooruwaa sabbidi haasayiya urai, a tohuwaassi gitiyaa yeggees. </div><div class='p'> <span class="verse" id="V6">6&#160;</span>Iita asi gitee oiqqiyoogaadan, ba nagaran oiqettees; shin xillo asi ufaittanaunne yexxanau danddayees. </div><div class='p'> <span class="verse" id="V7">7&#160;</span>Xillo asi hiyyeesaa maataa erees; shin iita asi hegaa mala eraa mulekka erenna. </div><div class='p'> <span class="verse" id="V8">8&#160;</span>Qilliicciyaageeti kataman ooshshaa denttoosona; shin aadhdhida eranchcha asati hanqquwaa gabbissoosona. </div><div class='p'> <span class="verse" id="V9">9&#160;</span>Aadhdhida eranchcha asi eeyya asa pirdda keettaa efiikko, eeyyai hanqqetteesinne qirees; au yaatobare saroi xayees. </div><div class='p'> <span class="verse" id="V10">10&#160;</span>Suutta gussanau jaamiya asati suure asa ixxoosona; qassi xillo asakka woranau koyoosona. </div><div class='p'> <span class="verse" id="V11">11&#160;</span>Eeyya asi ba hanqquwaa yeddi bessees; shin aadhdhida era asi ba hanqquwaa mittees. </div><div class='p'> <span class="verse" id="V12">12&#160;</span>Issi sunttettida urai worddo odo ekkikko, a oosanchchati ubbai iita kiyoosona. </div><div class='p'> <span class="verse" id="V13">13&#160;</span>Hiyyeesinne asa naaqqiya asi issibaa koxxoosona; eta naa77aa aifiyaakka GODAI xeelissees. </div><div class='p'> <span class="verse" id="V14">14&#160;</span>Issi kawoi hiyyeesassi suure pirddikko, i ba kawotettan gam77ana. </div><div class='p'> <span class="verse" id="V15">15&#160;</span>Qaixaareenne seeri naatussi aadhdhida eraa immees; shin yedan diccida na7i ba aayyiyo kaushshees. </div><div class='p'> <span class="verse" id="V16">16&#160;</span>Iita asati dariyo wode, nagarai darees; shin xilloti eta kunddettaa be7ana. </div><div class='p'> <span class="verse" id="V17">17&#160;</span>Ne na7aa seera; yaatikko, i nena saruwaa diggenna; i nena ufaissana. </div><div class='p'> <span class="verse" id="V18">18&#160;</span>GODAI kaalettiyo kaaletuwaa ekkenna deree yeda; shin higgiyaa naagiya uri anjjettidaagaa. </div><div class='p'> <span class="verse" id="V19">19&#160;</span>Ashkkari coo odo xalaalan seeretti erenna; odoi au geliyaakkokka i azazettenna. </div><div class='p'> <span class="verse" id="V20">20&#160;</span>Eesuwan eesuwan haasayiya uraa be7a eraishsha? Appe eeyya uraassi sinttanau daro ufaissai de7ees. </div><div class='p'> <span class="verse" id="V21">21&#160;</span>Ne ashkkaraassi naatettan doommin, i koyiyoobaa ubbaa ayyo imma meezeyikko, issi gallassi neeyyo de7iyaabaa ubbaa ekkanau i kajjeelanaagee attenna. </div><div class='p'> <span class="verse" id="V22">22&#160;</span>Hanqqettiya asi ooshshaa denttettees; elle yiillotiya asi daro nagaraa oottees. </div><div class='p'> <span class="verse" id="V23">23&#160;</span>Otoroi asa kaushshees; shin ziqqi giya ayyaanai de7iyo asi bonchchettees. </div><div class='p'> <span class="verse" id="V24">24&#160;</span>Kaisoora shaakkiya uri bana ixxiya asa; i dabaaban tumaa odikkokka qaxxayettees; tumaa odana xayikko qassi, GODAI a qaxxayana. </div><div class='p'> <span class="verse" id="V25">25&#160;</span>Asassi yayyiyoobi he aawussi pire gidees; shin GODAN ammanettiya asi saro de7ees. </div><div class='p'> <span class="verse" id="V26">26&#160;</span>Daroti sunttatettai de7iyo asata auddashoosona; shin suure pirddai GODAA achchappe beettees. </div><div class='p'> <span class="verse" id="V27">27&#160;</span>Xilloti nagaranchchata shenetoosona; nagaranchchatikka suure uraa shenetoosona. </div><ul class='tnav'>
<li><a href='index.htm'>Leemiso Maxaafaa</a></li>
<li><a href='PRO28.htm'>&lt;</a></li>
<li><a href='PRO.htm'>29</a></li>
<li><a href='PRO30.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
