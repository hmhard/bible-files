<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Leemiso Maxaafaa 17</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Leemiso Maxaafaa</a></li>
<li><a href='PRO16.htm'>&lt;</a></li>
<li><a href='PRO.htm'>17</a></li>
<li><a href='PRO18.htm'>&gt;</a></li>
</ul>
<div class="main">
 
<div class='chapterlabel' id="V0"> 17</div><div class='p'> <span class="verse" id="V1">1&#160;</span>Ooshshai de7iyoosan de7iya gita gibiraappe saroinne woppai de7iyoosan mela oittaa poquwaa miyoogee keha. </div><div class='p'> <span class="verse" id="V2">2&#160;</span>Cincca ashkkarai ba godaa na7aa pattenna laafaa haarees; yaatidi ishanttuura issippe laattees. </div><div class='p'> <span class="verse" id="V3">3&#160;</span>Worqqainne birai taman paacettiyoogaadan, GODAI asaa wozanaa paaccees. </div><div class='p'> <span class="verse" id="V4">4&#160;</span>Iita asi iita uraa haasayaa siyees; worddanchchaikka genanchchaa oduwaa ezggees. </div><div class='p'> <span class="verse" id="V5">5&#160;</span>Hiyyeesatu bolli qilliicciya asi eta medhdhida Xoossaa cayees; hara asa gakkiya metuwan ufaittiya asi qaxxayettennan attenna. </div><div class='p'> <span class="verse" id="V6">6&#160;</span>Naatu naati cimida asatuyyo kallachcha; aawati bantta naatuyyo bonchcho. </div><div class='p'> <span class="verse" id="V7">7&#160;</span>Daro lo77o haasayai eeyya uraassi giigenna; hegaappekka aaruwaa worddo haasayai deriyaa haariyaagaassi giigenna. </div><div class='p'> <span class="verse" id="V8">8&#160;</span>Mattaayee bana immiyaagau dumma wolqqa mala; i simmido soho ubbai ayyo injjetees. </div><div class='p'> <span class="verse" id="V9">9&#160;</span> Naaqettidi ba naaquwaa genttiya urai siiquwaa koyees; shin yoho zaari zaaridi woociya urai, ammanettiya laggeta shaakkees. </div><div class='p'> <span class="verse" id="V10">10&#160;</span>Eeyyai xeetuton lissuwan shocin eriyoogaappe akeeki de7iyo asi coo seerin eriyoogee aadhdhees. </div><div class='p'> <span class="verse" id="V11">11&#160;</span>Iita asi makkalabaa xalaalaa koyees; hegaa gishshau, meqetti bainna daanni a bolli kiitettana. </div><div class='p'> <span class="verse" id="V12">12&#160;</span>Eeyyatetti oiqqido uraara gaittiyoogaappe marata bonqqi ekkirggido maaheera gaittiyoogee keha. </div><div class='p'> <span class="verse" id="V13">13&#160;</span>Lo77o oottidoogaa kushiyaa iitaa zaariya uraayyo iitai a sooppe mulekka kichchenna. </div><div class='p'> <span class="verse" id="V14">14&#160;</span>Ooshshai doommiiddi, zeeruwaa xuussiya haattaa mala; hegaa gishshau, ooshshaappe kasetada palamaa aggaaga. </div><div class='p'> <span class="verse" id="V15">15&#160;</span>Nagaranchchaa xillissiyoogeenne xilluwaa bolli pirddiyoogee eti naa77aikka GODAA sheneyiya ooso. </div><div class='p'> <span class="verse" id="V16">16&#160;</span>Akeekiya wozani au bainnaashin, eeyyaa kushiyan aadhdhida eratettaa shammiyo miishshai aibissi de7ii? </div><div class='p'> <span class="verse" id="V17">17&#160;</span>Laggee mule wodekka siiqees; ishaikka metuwaa wode maaddanaassi yelettees. </div><div class='p'> <span class="verse" id="V18">18&#160;</span>Akeekai paccido asi erenna uraa acuwaa qanxxanau waase gelees. </div><div class='p'> <span class="verse" id="V19">19&#160;</span>Ooshshaa dosiya asi nagaraa dosees; ubbatoo ceeqettiya asi bashshaa ba bolli xeesees. </div><div class='p'> <span class="verse" id="V20">20&#160;</span>Geella qofai de7iyo asi lo77obaa demmenna; shikkaalobaa haasayiya asikka metuwan gelees. </div><div class='p'> <span class="verse" id="V21">21&#160;</span>Azalla na7aa yelida aawi azzanees; eeyya na7aa aawau ufaissi baawa. </div><div class='p'> <span class="verse" id="V22">22&#160;</span>Wozani ufaittiyoogee asassi lo77o xale; shin kayyottiyoogee asau wolqqaa xaissees. </div><div class='p'> <span class="verse" id="V23">23&#160;</span>Iita daannai pirddaa geellayanau geeman mattaayiyaa ekkees. </div><div class='p'> <span class="verse" id="V24">24&#160;</span>Akeekai de7iyo uri aadhdhida eratettaa sinttan wottidi bees; shin eeyyaa aifee biittaa sa7aa xanxxaa yuuyidi xeellees. </div><div class='p'> <span class="verse" id="V25">25&#160;</span>Azalla na7ai ba aawaa azzanissees; bana yelida aayyiyookka zil77issees. </div><div class='p'> <span class="verse" id="V26">26&#160;</span>Xillo asa qaxxayiyoogee, suure asakka a suuretettaa gishshau dechchiyoogee lo77o gidenna. </div><div class='p'> <span class="verse" id="V27">27&#160;</span>Amarida qaala haasayiya asi eranchcha; woppa ayyaani de7iyo asikka akeekanchcha. </div><div class='p'> <span class="verse" id="V28">28&#160;</span>Eeyya uri co77u giikkonne ba doonaa barikko, eranchcha milatees. </div><ul class='tnav'>
<li><a href='index.htm'>Leemiso Maxaafaa</a></li>
<li><a href='PRO16.htm'>&lt;</a></li>
<li><a href='PRO.htm'>17</a></li>
<li><a href='PRO18.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
