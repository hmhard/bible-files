<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Leemiso Maxaafaa 5</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Leemiso Maxaafaa</a></li>
<li><a href='PRO04.htm'>&lt;</a></li>
<li><a href='PRO.htm'>5</a></li>
<li><a href='PRO06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>SHaaramuxa Maccaasaappe Haakka </div><div class='p'> <span class="verse" id="V1">1&#160;</span>Ta na7au, ta aadhdhida eratettaa ezgga; ne haittaa ta akeekaakko yegga.  <span class="verse" id="V2">2&#160;</span>Yaatikko, adussa qofai neessi de7ana; ne haasayaikka ne eratettaa qonccissana. </div><div class='p'> <span class="verse" id="V3">3&#160;</span>SHaaramuxa maccaasee inxxarssaappe eessaa ililoi xokkees; i haasayai zaitiyaappekka aadhdhi looxigees.  <span class="verse" id="V4">4&#160;</span>SHin a wurssettan - godare uttaadan cammausu; naa77u baggan qanxxiya mashshadan qara;  <span class="verse" id="V5">5&#160;</span>i tohoti haiquwaakko duge boosona; i hemetai sitti oottidi, duufuwau efees.  <span class="verse" id="V6">6&#160;</span>A de7uwaa ogiyaa qoppukku; i ogeti geella; shin geella gidiyoogaakka a erukku. </div><div class='p'> <span class="verse" id="V7">7&#160;</span>Ta na7au, ha77ikka taani odiyoogaa siya; taani giyoogaappe kiyoppa.  <span class="verse" id="V8">8&#160;</span>SHaaramuxa maccaasee heeri booppa; i keettaa penggiyaakko shiiqoppa.  <span class="verse" id="V9">9&#160;</span>Hegee xayikko, neeni ne bonchchuwaa haratuyyo aattada immana. Neeni ne yelagatettan meqetti bainna asatu kushiyan haiqqana.  <span class="verse" id="V10">10&#160;</span>Ne aquwaa allaga asati ekkana. Ne daafurada shiishshidobai haraassa gidana.  <span class="verse" id="V11">11&#160;</span>Wurssettan ne ashoinne ne asatettai gilqqin, neeni oolana.  <span class="verse" id="V12">12&#160;</span>Qassi hagaadan yaagana; “Taani timirttiyaa aissi ixxidanaashsha! Ta wozanaikka seeraa aissi karideeshsha!  <span class="verse" id="V13">13&#160;</span>Taani tana tamaarissiyaageeti odidobaa ekkabeikke; tana zoriyaageetu zoriyaakka ezggabeikke.  <span class="verse" id="V14">14&#160;</span>Hegaa gishshau, taani deree shiiqido yaa7an, akeekennan kauyyanau de7ais” yaagana. </div><div class='p'> <span class="verse" id="V15">15&#160;</span>Neeni ne pulttuwaappe haattaa uya; ne keettaayee xalaalaa siiqa.  <span class="verse" id="V16">16&#160;</span>Ne pulttuwaa dabaaban, ne ollaa haattaakka dembban aissi gussai?  <span class="verse" id="V17">17&#160;</span>Eta neeni ne xalaalau buzotta; hara allaga uraara koxxoppa. </div><div class='p'> <span class="verse" id="V18">18&#160;</span>Ne pulttoi neeyyo anjjetto; yelagatettan neeni ekkido ne maccaaseera ufaitta.  <span class="verse" id="V19">19&#160;</span>Lo77iya gaareedaaninne ufaissiya genesseedan, i xanttai ubba wodekka nena alo; ubbatoo i siiqoi nena omooddo.  <span class="verse" id="V20">20&#160;</span>Ta na7au, shaaramuxa maccaasiyaa nena aibissi omooddai? Hara asa machchiyo aibissi qoommai? </div><div class='p'> <span class="verse" id="V21">21&#160;</span>Aissi giikko, asi oottiyoobaa ubbaa GODAI be7ees; i hemettiyo loosso ubbaa xeellees.  <span class="verse" id="V22">22&#160;</span>Nagaranchchaa i oottido nagarai oiqqees. A nagaraa gitee a qachchees.  <span class="verse" id="V23">23&#160;</span>I ba eeyyatettan haliis; ba huuphiyaa naagibeenna gishshau haiqqiis. </div><ul class='tnav'>
<li><a href='index.htm'>Leemiso Maxaafaa</a></li>
<li><a href='PRO04.htm'>&lt;</a></li>
<li><a href='PRO.htm'>5</a></li>
<li><a href='PRO06.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
