<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Zaarettido Wogaa 25</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Zaarettido Wogaa</a></li>
<li><a href='DEU24.htm'>&lt;</a></li>
<li><a href='DEU.htm'>25</a></li>
<li><a href='DEU26.htm'>&gt;</a></li>
</ul>
<div class="main">
 
<div class='chapterlabel' id="V0"> 25</div><div class='p'> <span class="verse" id="V1">1&#160;</span>“Naa77u asati ooyettidi pirdda keettaa yiikko, daannati geeshshaa ne likke giidi, naaqqidaagaa ne mooranchcha giidi pirddona.  <span class="verse" id="V2">2&#160;</span>Mooranchchau warai bessiyoogaa gidikko, tiran zin77issidi zokkuwaa shocanau daannai azazo; yaatobare mooranchchai daannaa sinttan ba mooruwaa keenaa shocetto.  <span class="verse" id="V3">3&#160;</span>I oitamaa gakkanau shocettoppe attin, hegaappe daruwaa shocetoppo. Hegaappe daruwaa a shocikko, ne ishai ne sinttan kauyyana. </div><div class='p'> <span class="verse" id="V4">4&#160;</span>“Audiyan kattaa yedhdhiya booraa doonaa qachchoppa. </div><div class='s'>Na7a Yelennan Haiqqida Asassi A Ishai Oottanau Bessiyaabata </div><div class='p'> <span class="verse" id="V5">5&#160;</span>“Issippe de7iya ishanttuppe issoi na7a yelennan haiqqikko, a maccaasiyaa haraa baada geluppu; i keettaawaa ishai o aisso; aissidi iyyo koshshiyaagaa polo.  <span class="verse" id="V6">6&#160;</span>Yaatobare ha haiqqidaagaa sunttai Israa7eelappe qucetti xayennaadan, a koiro yeliyo attuma na7ai ha haiqqidaagaa sunttan xeegetto. </div><div class='p'> <span class="verse" id="V7">7&#160;</span>“Gido shin, i ba ishaa machchiyo aissanau koyana xayikko, a katamaa penggen uttida cimatukko baada, ‘Ta azinaa ishai ba ishaa sunttai Israa7eelan de7anau koyibeenna; tana aissidi, tau koshshiyaaba kunttennan ixxiis’ yaagada magannu.  <span class="verse" id="V8">8&#160;</span>Magannin katamaa cimati a xeegidi oichchona; oichchin ha77ikka, ‘Taani o aissikke’ giidi ixxikko,  <span class="verse" id="V9">9&#160;</span>he haiqqidaagaa maccaasiyaa cimatu sinttan akko shiiqada, a gediyaa caammaappe issuwaa kessada, a som77uwan cuchchaa cuchchaidda hagaadan yaagu; ‘Ba ishaassi zeretti de7anau koyenna asa bolli, hagaa mala kaushshai gakkanau bessees’ yaagu.  <span class="verse" id="V10">10&#160;</span>Yaagin a zaree Israa7eelan, ‘Caamma Kessanttasoo’ geetetti xeegettiiddi de7ana. </div><div class='s'>Hara Higgeta </div><div class='p'> <span class="verse" id="V11">11&#160;</span>“Naa77u asati warettishin, issuwaa machchiyaa yaada, ba azinaa shociyaagaa kushiyaappe ashshanau, ba kushiyaa yeddada hinkkuwaa attumatettaa oiqqikko,  <span class="verse" id="V12">12&#160;</span>iyyo ainne qarettennan i kushiyaa qanxxite. </div><div class='p'> <span class="verse" id="V13">13&#160;</span>“Ne joiniyaa giddon gitanne guutta gidida naa77u meezaanati dooppona.  <span class="verse" id="V14">14&#160;</span>Ne sooni darissidinne guuttidi likkiya naa77u makkiyoobai dooppo.  <span class="verse" id="V15">15&#160;</span>GODAI ne Xoossai neeyyo immiyo biittan adussa laittaa ne de7anaadan kumettanne likke meezaanainne makkiyoobai neeyyo de7o.  <span class="verse" id="V16">16&#160;</span>Aissi giikko, GODAI ne Xoossai hegaa malabaa oottidi, balettiya asaa ubbaa shenetees. </div><div class='s'>Amaaleeqata Woranau Imettida Azazuwaa </div><div class='p'> <span class="verse" id="V17">17&#160;</span>“Intte Gibxxeppe kiyidi biiddi de7ishin, Amaaleeqati intte bolli oottidobaa hassayite.  <span class="verse" id="V18">18&#160;</span>Eti Xoossau yayyenna asa; intte ogiyan inttenaara eqettidosona. Intte hemettishin, daafuridi guyye attida asaa ubbaa woridosona.  <span class="verse" id="V19">19&#160;</span>Hegaa gishshau, GODAI intte Xoossai inttena he biittaa laatissidi, intte yuushuwan de7iya morkketu ubbaappe inttena shemppissiyo wode, ha biittan eta hassayiya asi xayana gakkanaashin, Amaaleeqata ubbaa salo gufanttoppe xaissite; hegaa oottanaagaa mulekka dogoppite. </div><ul class='tnav'>
<li><a href='index.htm'>Zaarettido Wogaa</a></li>
<li><a href='DEU24.htm'>&lt;</a></li>
<li><a href='DEU.htm'>25</a></li>
<li><a href='DEU26.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
