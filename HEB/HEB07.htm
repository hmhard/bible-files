<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Ibraawe 7</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Ibraawe</a></li>
<li><a href='HEB06.htm'>&lt;</a></li>
<li><a href='HEB.htm'>7</a></li>
<li><a href='HEB08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>Qeesiyaa Malkki-Xedeqa </div><div class='p'> <span class="verse" id="V1">1&#160;</span>Ha Malkki-Xedeqi, Saleema kawoi, Ubbaappe Bolla Xoossaa qeesee, Abrahaami kawota woridi olaappe simmishin, aara gaittidi, a anjjiis.  <span class="verse" id="V2">2&#160;</span>Abrahaami ba omooddido ubbaappe asirataa kessidi, ayyo immiis; Malkki-Xedeqa sunttau koiro birshshettai xillotettaa kawuwaa giyoogaa; qassi Saleema kawo i gidiyo gishshau, naa77antto birshshettai sarotettaa kawuwaa giyoogaa.  <span class="verse" id="V3">3&#160;</span>Malkki-Xedeqayyo aayyiyaa woi aawai, woi ayyo zare paidoi baawa; qassi a yeletau doometti woi a haiquwau wurssetti baawa; shin Xoossaa Na7aa milatidi, merinau qeese gidiis. </div><div class='p'> <span class="verse" id="V4">4&#160;</span>Nu aawatu halaqai Abrahaami olan omooddidi, ehiidobaappe asirataa immido Malkki-Xedeqi ai keena gitakko be7ite.  <span class="verse" id="V5">5&#160;</span>Qeese gidiya Leewa zareti Israa7eela asaappe, hegeenne bantta dere asaappe harai atto eti Abrahaama zare gidikkokka, asirataa ekkana mala, higgiyan azazettidosona.  <span class="verse" id="V6">6&#160;</span>Malkki-Xedeqi Leewa zare gidenna; shin Abrahaamappe asirataa ekkidi, Xoossai immana giidoogaa naagiya Abrahaama anjjiis.  <span class="verse" id="V7">7&#160;</span>Qassi anjjiyaagee anjjettiyaagaappe gitatiyoogee palanttenna. </div><div class='p'> <span class="verse" id="V8">8&#160;</span>Issi baggaara, haiqqiya asai asirataa kessees; shin hara baggaara qassi, haiqqenna giidi markkattiyo urai asirataa kessees.  <span class="verse" id="V9">9&#160;</span>Hagaadan haasayanau harai atto, asirataa kessiya Leewikka Abrahaama baggaara asirataa immiis.  <span class="verse" id="V10">10&#160;</span>Aissi giikko, Malkki-Xedeqi Abrahaamaara gaittiyo wode, Leewi biron yelettibeenna; shin ba zariyaa Abrahaama gulbbatan de7ees. </div><div class='p'> <span class="verse" id="V11">11&#160;</span>Israa7eela asaayyo higgee Leewa qeesetettaa baggaara imettiis. He qeesetettaa oosoi bali bainnaagaa gidikko, Aaroonaagaa mala gidennan Malkki-Xedeqa mala hara qeesee sunttettanau aissi koshshii?  <span class="verse" id="V12">12&#160;</span>Aissi giikko, qeesetettai laamettiyo wode, higgeekka qassi laamettanau koshshees.  <span class="verse" id="V13">13&#160;</span>Ha yohoi haasayettido urai hara zaree; a zariyaappe ooninne yarshshiyoosan qeesedan oottibeenna.  <span class="verse" id="V14">14&#160;</span>Nu Godai Yihudaa zariyaappe yiidoogee erettidaagaa gidiyo gishshau, Muusee qeesetubaa haasayiiddi, he zariyaabaa ainne haasayibeenna. </div><div class='s'>Kiristtoosi Malkki-Xedeqa Mala Qeese </div><div class='p'> <span class="verse" id="V15">15&#160;</span>Malkki-Xedeqa mala hara qeesee yiidobaa gidiyaakko, hagee aadhdhidi erettana.  <span class="verse" id="V16">16&#160;</span>I asa higgeeninne wogan qeese gidibeenna; shin wurenna de7uwaa wolqqan qeese gidiis.  <span class="verse" id="V17">17&#160;</span>Aissi giikko, Xoossaa maxaafai, </div><div class='q'>“Malkki-Xedeqi qeese gididoogaadan, </div><div class='q2'>neenikka merinau qeese gidana” </div><div class='m'>yaagidi markkattees.  <span class="verse" id="V18">18&#160;</span>Beni de7iya higgee laafanne pattennaagaa gidiyo gishshau attiis.  <span class="verse" id="V19">19&#160;</span>Aissi giikko, Muuse higgee aibanne bali bainnabaa oottanau danddayenna; qassi nuuni a baggaara Xoossaakko shiiqana giidi ufaissan naagi uttido ubbaappe aadhdhiyaagee yiis. </div><div class='p'> <span class="verse" id="V20">20&#160;</span>Hegaa bollan qassi Xoossaa caaqoikka de7ees; harati qeese gidido wode, hegaa mala caaqoi baawa.  <span class="verse" id="V21">21&#160;</span>SHin Yesuusi caaquwan qeese gidiis; Xoossai a, </div><div class='q'>“Godai caaqqiis; i ba qofaa laammenna. </div><div class='q2'>‘Neeni merinau qeese gidana’ giis” </div><div class='m'>yaagiis.  <span class="verse" id="V22">22&#160;</span>Hegaa gishshau, Yesuusi ubbaappe aadhdhiya caaquwau waase gidiis. </div><div class='p'> <span class="verse" id="V23">23&#160;</span>Kase qeesetu qoodai daro; aissi giikko, eti oottana oosuwaa haiqoi diggiis.  <span class="verse" id="V24">24&#160;</span>SHin Yesuusi merinau de7iyo gishshau, a qeesetettai laamettenna.  <span class="verse" id="V25">25&#160;</span>Hegaa gishshau, i eta gishshaa gaannatanau merinau de7iyo gishshau, Xoossaakko ba baggaara yiyaageeta muleera ashshanau danddayees. </div><div class='p'> <span class="verse" id="V26">26&#160;</span>Nuuyyo giigiya hagaa mala, qeese ubbatu halaqai de7anau koshshees; i geeshsha; aani geneenne borssoi baawa; nagaranchchatuura i gaittenna; qassi xoqqa saluwankka i bonchchettiis.  <span class="verse" id="V27">27&#160;</span>Hara qeese ubbatu halaqatudan, i koiro ba huuphe nagaraassi yarshshidi, qassi guyyeppe asaa nagaraassi hachchi hachchi yarshshanau koshshenna; i bana yarshshido wode, naa77anttennan issitoo yarshshiis.  <span class="verse" id="V28">28&#160;</span>Aissi giikko, Muuse higgee daafuranchcha asaa qeese ubbatu halaqa oottidi sunttees; shin Xoossai immana giidi caaqqido higgiyaappe guyye yiida qaalai merinau bali bainnaagaa, Xoossaa Na7aa sunttees. </div><ul class='tnav'>
<li><a href='index.htm'>Ibraawe</a></li>
<li><a href='HEB06.htm'>&lt;</a></li>
<li><a href='HEB.htm'>7</a></li>
<li><a href='HEB08.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
