<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Yaaqooba 5</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Yaaqooba</a></li>
<li><a href='JAS04.htm'>&lt;</a></li>
<li><a href='JAS.htm'>5</a></li>
<li><a href='1PE01.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Dure Asaassi Imettida Mino Zoriyaa </div><div class='p'> <span class="verse" id="V1">1&#160;</span>Ha77ikka inttenoo dure asatoo, intte bolli yiya tuggau “Aayyee! Aayyee!” yaagidi yeekkitenne zilaalite.  <span class="verse" id="V2">2&#160;</span>Intte duretettai moorettiichchiis; qassi intte afalaakka bil77ai mirggiis.  <span class="verse" id="V3">3&#160;</span>Intte worqqainne intte birai shiyiichchiis. Qassi he shiyai intte bolli markkattana; intte bollaakka tamadan maana. Intte intte miishshaa wodeyyo dagayideta.  <span class="verse" id="V4">4&#160;</span>Akeekite; intte gaden kattaa cakkida asatuyyo qanxxibeenna keraa miishshai waassees; eta waasoi wolqqaama Godaa haittan siyettiis.  <span class="verse" id="V5">5&#160;</span>Intteyyo injjetin, sa7an ishalidi de7ideta; shuha gallassau xiikkiyoogaadan, intte bollaa xiikkideta.  <span class="verse" id="V6">6&#160;</span>Xillo asa bolli pirddideta; qassi a worideta; i inttenaara eqettenna. </div><div class='s'>Godaa Naa77antto Yuussaa Danddayan Naagiyoogaa </div><div class='p'> <span class="verse" id="V7">7&#160;</span>Hegaa gishshau, ta ishatoo, Godai yaana gakkanaassi genccite; biittaa goyyiyaagee ofinttaa irainne badhdheesaa irai yaana gakkanaassi genccidi, al77o kattaa i waati naagidi gatti ekkiyaakko be7ite.  <span class="verse" id="V8">8&#160;</span>Inttekka qassi genccite; yayyoppite. Aissi giikko, Godaa yuussai matattiis. </div><div class='p'> <span class="verse" id="V9">9&#160;</span>Ta ishatoo, Xoossai intte bolli pirddenna mala, issoi issuwaa bolli zuuzummoppite. Be7ite, pirddiyaagee penggen eqqiis.  <span class="verse" id="V10">10&#160;</span>Ta ishatoo, waayessinne genccassi leemiso gididaageeta, Godaa sunttan haasayida hananabaa yootidaageeta hassayite.  <span class="verse" id="V11">11&#160;</span>Be7ite, danddayidi genccidaageeta nuuni anjjettidaageeta geettees. Iyyooba genccaa intte siyideta; qassi Godai ayyo wurssettan immidoogaakka be7ideta. Aissi giikko, Godai maarotainne qaretai kumidoogaa. </div><div class='p'> <span class="verse" id="V12">12&#160;</span>SHin ubbaappe kase, ta ishatoo, saluwan gidin, woi sa7an gidin, woi hara caaquwan gidin, aibinkka caaqqoppite. SHin Xoossaa pirddan intte gelennaadan, intte yohoi ee giyoobaa gidikko, “Ee” giite; chii giyoobaa gidikko, “CHii” giite. </div><div class='p'> <span class="verse" id="V13">13&#160;</span>Intte giddon waayettiya urai ooninne de7ikko, Xoossaa woosso; ufaittiya urai ooninne de7ikko, yexxidi galato.  <span class="verse" id="V14">14&#160;</span>Intteppe sahettiya urai ooninne de7ikko, woosa keettaa cimata baakko xeeso; eti Godaa sunttan zaitiyaa a tiyidi, ayyo Xoossaa woossona.  <span class="verse" id="V15">15&#160;</span>Ammanuwan Xoossaa woossido woosai hargganchchaa pattana; Godaikka a harggiyaappe denttana; qassi nagara i oottidobaa gidikkokka Godai ayyo atto gaana.  <span class="verse" id="V16">16&#160;</span>Hegaa gishshau, intte paxana mala, intte nagaraa issoi issuwaayyo paaxitenne issoi issuwaayyo Xoossaa woossite; xillo asa woosai wolqqaama oosuwaa oottees.  <span class="verse" id="V17">17&#160;</span>Eelaasi nu mala asa. Irai sa7an bukkennaadan, i minttidi, Xoossaa woossiis; woossin heezzu laittanne usuppun agina sa7an irai bukkibeenna.  <span class="verse" id="V18">18&#160;</span>Naa77anttuwaa Xoossaa i woossin, saluwaappe irai bukkiis; sa7aikka ba kattaa mokkiis. </div><div class='p'> <span class="verse" id="V19">19&#160;</span>Ta ishatoo, intteppe ooninne tumaappe wora biikko, qassi issoi a guyye zaarikko,  <span class="verse" id="V20">20&#160;</span>nagaranchchaa a bala ogiyaappe zaariya ooninne a shemppuwaa haiquwaappe ashshanaagaanne daro nagaraa kammanaagaa ero. </div><ul class='tnav'>
<li><a href='index.htm'>Yaaqooba</a></li>
<li><a href='JAS04.htm'>&lt;</a></li>
<li><a href='JAS.htm'>5</a></li>
<li><a href='1PE01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
