<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Sameela Maxaafaa Naa77anttuwaa 9</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Sameela Maxaafaa Naa77anttuwaa</a></li>
<li><a href='2SA08.htm'>&lt;</a></li>
<li><a href='2SA.htm'>9</a></li>
<li><a href='2SA10.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='s'>Daawitanne Mafibosheeta </div><div class='p'> <span class="verse" id="V1">1&#160;</span>Issi gallassi Daawiti, “Yonaataana gishshau, taani ayyo kehanaadan hanno gakkanau Saa7oola qanttaappe attida asi de7iishsha?” yaagidi oichchiis. </div><div class='p'> <span class="verse" id="V2">2&#160;</span>He wode Xiiba giyo issi ashkkarai Saa7oola son de7ees; i Daawita sintti yaanaadan xeesidosona; yin kawoi a, “Neeni Xiibee?” yaagidi oichchiis. </div><div class='p'>Oichchin, “Ee taani Xiiba, ne ashkkaraa” yaagiis. </div><div class='p'> <span class="verse" id="V3">3&#160;</span>Yaagin kawoi a, “Xoossaa kehatettaa taani kehanaadan, Saa7oola qanttaappe palahida issi asinne baawee?” yaagiis. </div><div class='p'>Yaagin Xiibi kawuwaa, “Yonaataana naatuppe issoi hanno gakkanaashin de7ees; he na7aayyo naa77u tohotikka sila” yaagiis. </div><div class='p'> <span class="verse" id="V4">4&#160;</span>Yaagin kawoi, “I awan de7ii?” yaagiis. </div><div class='p'>Yaagin Xiibi, “Lodabaara giyoosan Ammi7eela na7aa Maakira son de7ees” yaagiis. </div><div class='p'> <span class="verse" id="V5">5&#160;</span>Yaagin Kawoi Daawiti kiittidi, Lodabaarappe Ammi7eela na7aa Maakira sooppe ehiissiis. </div><div class='p'> <span class="verse" id="V6">6&#160;</span>Saa7oola na7aa Yonaataana na7ai Mafibosheeti Daawitakko yiis; yi gakkidi, Daawita sinttan lichchi giidi zin77iis. </div><div class='p'>Yaatin, Daawiti a, “Mafibosheetaa!” yaagidi xeesiis. </div><div class='p'>Xeesin i, “Abe ta godau, taani ne ashkkaraa” yaagiis. </div><div class='p'> <span class="verse" id="V7">7&#160;</span>Daawiti a, “Yayyoppa; ne aawaa Yonaataana gishshau, taani neeyyo kehana. Ne aawaa aawaa Saa7oola gadiyaa ubbaa taani neeyyo zaarana; qassi neeni ubba wode ta masoofiyaappe maana” yaagiis. </div><div class='p'> <span class="verse" id="V8">8&#160;</span>Yaagin Mafibosheeti naa77anttuwaakka lichchi gi zin77idi, “Haiqqida kana malaa tana neeni wudada xeellanau, ne ashkkarai taani oonee?” yaagiis. </div><div class='p'> <span class="verse" id="V9">9&#160;</span>Kawoi Saa7oola ashkkaraa Xiiba xeesidi, “Saa7oolabaanne Saa7oola so asaabaa gididabaa ubbaa taani ne godaa na7aa na7aayyo immaas.  <span class="verse" id="V10">10&#160;</span>Ne godaa na7aa na7ai maanaadan neeni, ne naatinne ne ashkkarati ayyo gadiyaa goyite; goyidi mokkida kattaa ayyo ehiite. Gidikkokka, ne godaa na7aa na7ai Mafibosheeti ubba wode ta masoofiyaappe maana” yaagiis. Xiibayyo tammanne ichchashu attuma naatinne laatamu ashkkarati de7oosona. </div><div class='p'> <span class="verse" id="V11">11&#160;</span>Xiibi kawuwaa, “Neeni ta godai kawoi ne ashkkaraa azazido ubbabaa taani ne ashkkarai polana” yaagiis. Hegaa gishshau, Mafibosheeti kawuwaa naatuppe issuwaadan kawuwaa masoofiyaappe miis. </div><div class='p'> <span class="verse" id="V12">12&#160;</span>Mafibosheetayyo Miika giyo guutta na7ai de7ees. Xiiba son de7iya asati ubbati Mafibosheetayyo ashkkara gididosona.  <span class="verse" id="V13">13&#160;</span>Mafibosheeti ubba wode kawuwaa masoofiyaappe miyo gishshau, i Yerusalaamen de7ees. A gedee naa77aikka sila. </div><ul class='tnav'>
<li><a href='index.htm'>Sameela Maxaafaa Naa77anttuwaa</a></li>
<li><a href='2SA08.htm'>&lt;</a></li>
<li><a href='2SA.htm'>9</a></li>
<li><a href='2SA10.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
