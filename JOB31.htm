<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 31</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB30.htm'>&lt;</a></li>
<li><a href='JOB.htm'>31</a></li>
<li><a href='JOB32.htm'>&gt;</a></li>
</ul>
<div class="main">
 
<div class='chapterlabel' id="V0"> 31</div><div class='s'>Iyyoobi Ba Haasayaa Poliis </div><div class='p'> <span class="verse" id="V1">1&#160;</span>“Maccaasa xeellada amottennaadan, taani ta aifiyaara maachchaa maacettaas.  <span class="verse" id="V2">2&#160;</span>Taani hegaa oottidabaa gidiyaakko, bollan de7iya Xoossai taayyo aiba qaada immanddeeshsha? Saluwan de7iya Ubbaa Danddayiya Xoossai asaassi immiyo woitoi aiba gidanddeeshsha?  <span class="verse" id="V3">3&#160;</span>Iitatu bolli boshai, mooruwaa oottiyaageetu bolli bashshai gakkanaagee erettidaagaa gidenneeyye?  <span class="verse" id="V4">4&#160;</span>Xoossai ta hemetaa ubbaa be7ees; ta tangguwaa ubbaakka qoodees. </div><div class='p'> <span class="verse" id="V5">5&#160;</span>“Taani iitabaa mulekka oottabeikke; asakka cimmanau kajjeelabeikke.  <span class="verse" id="V6">6&#160;</span>Xoossai tana likke meezaanan mazzano; yaatidi taani xillo gidiyoogaa ero.  <span class="verse" id="V7">7&#160;</span>Ta hemetai ogiyaappe sher77idabaa gidikko, ta wozanaikka ta aifee xeellidobaa amottidabaa gidikkonne, qassi ta kusheekka nagaran tunidabaa gidikko,  <span class="verse" id="V8">8&#160;</span>ta carshshai ubbai shodetti xayo; taani zeridobaakka harai mo. </div><div class='p'> <span class="verse" id="V9">9&#160;</span>“Ta wozanai ta shooruwaa maccaasa amottidaba gidikko, woikko taani i penggen zuggada naagidabaa gidikko,  <span class="verse" id="V10">10&#160;</span>ta keettaayyiyaa hara asau gaaccu; qassi hara attuma asati iira zin77ona.  <span class="verse" id="V11">11&#160;</span>Aissi giikko, shaaramuxiyoogee keehippe pokkonne pirddan qaxxayissiya nagara.  <span class="verse" id="V12">12&#160;</span>Ha nagarai tamaadan xuuggidi, ta aquwaa ubbaa xaissiyaabaa. </div><div class='p'> <span class="verse" id="V13">13&#160;</span>“Taani ta attuma woikko ta macca ashkkarati tana mootin, eta mootuwaa karidabaa gidikko,  <span class="verse" id="V14">14&#160;</span>Xoossai tana pirddiyo wode, taani waananee? Qassi i tana oichchiyo wode, taani woiga zaaranee?  <span class="verse" id="V15">15&#160;</span>Aissi giikko, tana medhdhida Xoossai ta ashkkaratakka i medhdhiis. Nuna ubbaakka nu aayee nu aayee uluwan tilidaagee issi a xalaalaa. </div><div class='p'> <span class="verse" id="V16">16&#160;</span>“Taani hiyyeesati woossidobaa diggabeikke; woikko am77eta minttettennan agga erikke.  <span class="verse" id="V17">17&#160;</span>Aawai aayyiyaa bainna naati mela aqiyo wode, taani ta qumaa tarkka mabeikke.  <span class="verse" id="V18">18&#160;</span>Taani eta ta yelagatettaappe doommada, eta aawadan dichchaas; ta aayee uluwaappe yelettoosappe doommada, am77eta maaddaas.  <span class="verse" id="V19">19&#160;</span>Maayoi xayin, meegoi woriyo uraa, woikko kallo de7iya metootanchcha demmiyo wode,  <span class="verse" id="V20">20&#160;</span>ta dorssatu ikisiyaappe oosettida maayuwaa taani etau immennan agga erikke. Hegaa gishshau, etikka bantta polo wozanan tana galatoosona.  <span class="verse" id="V21">21&#160;</span>Taani mootuwan eta shatimmanaagaa erada, aawi bainna naata naaqqidabaa gidikko,  <span class="verse" id="V22">22&#160;</span>ta qesee kuriyaappe meqqo; ta kusheekka hashiyaappe karetti wodhdho.  <span class="verse" id="V23">23&#160;</span>Hegaa taani oottennaagee Xoossaa qixaatiyaassi yayyiyo gishshaassanne a anggai tana daganttiyo gishshaassa. </div><div class='p'> <span class="verse" id="V24">24&#160;</span>“Taani worqqan ammanettido wodee baawa. Muruta worqqaakka, ‘Taani nenan ceeqettais’ gabeikke.  <span class="verse" id="V25">25&#160;</span>Ta duretettaa daruwan, ta kushee demmido woriyan taani ufaittabeikke.  <span class="verse" id="V26">26&#160;</span>Awaa phoolettaa woikko aginaa lo77otettaa be7ada,  <span class="verse" id="V27">27&#160;</span>ta wozanan geeman eta bonchchabeikke, woikko ta kushiyaa piddi ootta yerada, etau goinnabeikke.  <span class="verse" id="V28">28&#160;</span>Taani hegaa oottidaakko, Xoossaa kaddaas shin. He nagaraikka pirddan qaxxayissiya nagara. </div><div class='p'> <span class="verse" id="V29">29&#160;</span>“Ta morkketa gakkida iita qaadan taani ufaittabeikke; eta gakkida metuwankka hombbocabeikke.  <span class="verse" id="V30">30&#160;</span>‘Ta morkkee xayo’ yaaga qanggada, nagara oottabeikke.  <span class="verse" id="V31">31&#160;</span>Taani ubbaton imattaa mokkiyoogaa ta ashkkarati taayyo markkattoosona.  <span class="verse" id="V32">32&#160;</span>Sa7ai qammido asa karen aissabeikke; taani ta keettaa penggiyaa ogiyaara biyaagau ubbatoo dooya wottaas.  <span class="verse" id="V33">33&#160;</span>Asai qosiyoogaadan, taani ta nagaraa ta shophphan qosabeikke.  <span class="verse" id="V34">34&#160;</span>Taani asaa haasayaassi dagammabeikke; eta boriyaassi yayyada, taani co77u giido wodeenne kare kiyennan aggido wodee baawa. </div><div class='p'> <span class="verse" id="V35">35&#160;</span>“Taani haasayiyoogaa siyiyaabi de7eerenneeshsha! Taani haasayidobai ubbai tuma gidiyoogau taani paramais; Ubbaa Danddayiya Xoossai taayyo zaaruwaa immo. Ta baarigaarai tana mootido pailee de7in, wai be7arkkinaashsha!  <span class="verse" id="V36">36&#160;</span>Be7iyaakko, woitodan taani ta hashiyan sikkana shin! Kallachchadan ta huuphiyan goxxana shin!  <span class="verse" id="V37">37&#160;</span>Taani halaqadan akko shiiqada, ta oottidobaa ubbaa ayyo yootana shin! </div><div class='p'> <span class="verse" id="V38">38&#160;</span>“Ta goshsha biittai, ‘Tana bonqqa ekkadasa!’ giidi, ta bolli waassidabaa gidikko, ta yafaratikka ta bolli yeekkidabaa gidikko,  <span class="verse" id="V39">39&#160;</span>he biittan mokkidaagaa miishsha qanxxennan coo miidabaa gidikko, woikko he biittaa oottiyaageeta namisan woridaba gidikko,  <span class="verse" id="V40">40&#160;</span>taayyo gisttiyaa gishshaa agunttai, banggaa gishshaakka sharafai he biittan mokko” yaagiis. </div><div class='p'>Iyyooba haasayai hagan polettiis. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB30.htm'>&lt;</a></li>
<li><a href='JOB.htm'>31</a></li>
<li><a href='JOB32.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
