<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Wogaabaa 19</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Wogaabaa</a></li>
<li><a href='LEV18.htm'>&lt;</a></li>
<li><a href='LEV.htm'>19</a></li>
<li><a href='LEV20.htm'>&gt;</a></li>
</ul>
<div class="main">
 
<div class='chapterlabel' id="V0"> 19</div><div class='s'>Geeshshatettaanne Likke Pirddaa Higgeta </div><div class='p'> <span class="verse" id="V1">1&#160;</span>GODAI Muusa hagaadan yaagiis;  <span class="verse" id="V2">2&#160;</span>“Israa7eela asau ubbau hagaadan yaagada yoota; ‘Taani, GODAI, intte Xoossai geeshsha gidiyo gishshau, inttekka geeshsha gidite. </div><div class='p'> <span class="verse" id="V3">3&#160;</span>“ ‘Intteppe issoinne attennan ba aawaanne ba aayyiyo bonchcho; ta Sambbatatakka bonchchite. Taani, GODAI, intte Xoossaa. </div><div class='p'> <span class="verse" id="V4">4&#160;</span>“ ‘Tana aggidi eeqatuyyo goinnoppite; woi qassi birataappe seerissidi, xoossata intteyyo medhdhoppite. Taani, GODAI, intte Xoossaa. </div><div class='p'> <span class="verse" id="V5">5&#160;</span>“ ‘Intte issippetettaa yarshshuwaa GODAAYYO yarshshiyo wode, he yarshshoi intte gishshaa ekettanaadan, bessiyaagaadan yarshshite.  <span class="verse" id="V6">6&#160;</span>He yarshshoi intte yarshshido gallassan woikko wonttetta gallassan meetetto; heezzantto gallassai gakkanaashin attidaagee de7ikko hegee xuugetto.  <span class="verse" id="V7">7&#160;</span>Heezzantto gallassan a miikko, hegee sheneyiyaabaa; taani hegaa ekkikke.  <span class="verse" id="V8">8&#160;</span>Hegaa miya ooninne ba nagaran i bau oishettana; aissi giikko, i GODAAYYO geeshsha gididabaa tunissiis. He asi ba asaa giddoppe bohetto. </div><div class='p'> <span class="verse" id="V9">9&#160;</span>“ ‘Intte biittan mokkida kattaa intte cakkiyo wode, gadiyaa gaxaa gakkanaashin cakkoppite; qassi cahaappe simmin de7iya poshiluwaakka poshiloppite.  <span class="verse" id="V10">10&#160;</span>Ne woiniyaa aifiyaa mule maxada mittaa polloyoppa; sa7an wodhdhida woiniyaa aifiyaakka maxoppa; hegaa hiyyeesatussinne betetussi aggaaga. Taani, GODAI, intte Xoossaa. </div><div class='p'> <span class="verse" id="V11">11&#160;</span>“ ‘Intte wuuqqoppite. </div><div class='p'>“ ‘Worddotoppite. </div><div class='p'>“ ‘Issoi issuwaa cimmoppite. </div><div class='p'> <span class="verse" id="V12">12&#160;</span>“ ‘Ta sunttan wordduwan caaqqoppite; yaatidi intte Xoossaa sunttaa tunissoppite. Taani GODAA. </div><div class='p'> <span class="verse" id="V13">13&#160;</span>“ ‘Ne shooruwaa sugoppa; woikko bonqqoppa. </div><div class='p'>“ ‘Keraa oottiya bitaniyaa damoozaa diggada, issi qammaanne ne matan aissoppa. </div><div class='p'> <span class="verse" id="V14">14&#160;</span>“ ‘Tulliyaa qanggoppa; woi qassi qooqiyaa sinttan xubbiyaabaa wottoppa; shin neeni Xoossaassi yayya. Taani GODAA. </div><div class='p'> <span class="verse" id="V15">15&#160;</span>“ ‘Pirddaa pirddaidda geellayoppa; hiyyeesaa a hiyyeesatettaa gishshau maaddada pirddoppa; duriyaakka a duretettaa gishshau yayyada aggoppa. SHin ne shooruwaayyo tumatettan pirdda. </div><div class='p'> <span class="verse" id="V16">16&#160;</span>“ ‘Ne asaa giddon iita zigirssaa ekkada yuuyoppa. </div><div class='p'>“ ‘Ne shooruwaa woriyoobaa aibanne oottoppa. Taani GODAA. </div><div class='p'> <span class="verse" id="V17">17&#160;</span>“ ‘Ne ishaa ne wozanan ixxoppa. </div><div class='p'>“ ‘Ne shooruwaa gaasuwan neeni nagara oottenna mala, a seera. </div><div class='p'> <span class="verse" id="V18">18&#160;</span>“ ‘Haluwaa kiyoppa; qassi ne asaappe issuwaayyoonne uluwan lancce oiqqoppa. SHin ne shooruwaa ne huuphedan siiqa. Taani GODAA. </div><div class='p'> <span class="verse" id="V19">19&#160;</span>“ ‘Ta azazota naaga. </div><div class='p'>“ ‘Ne mehiyaappe issi qommo mehiyaa hara qommo dumma mehiyan birasissoppa. </div><div class='p'>“ ‘Issi shooqan naa77u qommo zerettaa zeroppa. </div><div class='p'>“ ‘Qassi naa77u qommobaappe dadettida maayo maayoppa. </div><div class='p'> <span class="verse" id="V20">20&#160;</span>“ ‘Issi asi hara asa gelanau giiga uttida danggiriixeera zin77ikko, qassi he danggiriixiyaakka ba danggiriixetettaappe wozettabeennaaro gidikko, eti qaxxayettanau bessees; shin a ba danggiriixetettaappe wozettabeenna gishshau, eta woranau koshshenna.  <span class="verse" id="V21">21&#160;</span>Gidikkonne he bitanee ba naaquwaa yarshshuwaassi gidiya dorssaa Xoossaa Dunkkaaniyaakko GODAA sintti eho.  <span class="verse" id="V22">22&#160;</span>Ehobare qeesee he naaquwaa yarshshuwaa dorssaa ekkidi, bitanee oottido nagaraa GODAA sinttan atto giissees; i oottido nagaraikka atto geetettana. </div><div class='p'> <span class="verse" id="V23">23&#160;</span>“ ‘Intte Kanaane biittaa geliyo wode, aifiyaa miyo ai qommo mitta tokkikkokka, he mittaa aifiyaa meetettennabaadan qoodite; heezzu laittai wuranaashin he mittaa aifee meetettenna; a mooppite.  <span class="verse" id="V24">24&#160;</span>Oiddantta laittan he mittaa aifee ubbai GODAASSI galatau shiishshiyo geeshsha yarshsho gidana.  <span class="verse" id="V25">25&#160;</span>SHin he mittaa aifee intteyyo keehi darana mala, ichchashantta laittaa aifiyaa miite. Intte hagaadan oottikko, intte mittaa aifee darana. Taani GODAI intte Xoossaa. </div><div class='p'> <span class="verse" id="V26">26&#160;</span>“ ‘Suuttai a giddon de7iyo ai ashokka mooppite. </div><div class='p'>“ ‘Kaayoppite woi shareechchoppite. </div><div class='p'> <span class="verse" id="V27">27&#160;</span>“ ‘Intte huuphiyaa binnaanaa garssaara yuushshi aattidi qanxxoppite; qassi intte buuchchaakka yuushshi aattidi qanxxoppite. </div><div class='p'> <span class="verse" id="V28">28&#160;</span>“ ‘Haiqqida asa gishshau intte bollaa qanxxerettoppite; woikko cachchaa malaataa intte bollan kessoppite. Taani GODAA. </div><div class='p'> <span class="verse" id="V29">29&#160;</span>“ ‘Biittai shaaramuxaa tunatettan kumidaagaa gidenna mala, ne na7iyo shaaramuxaa oosuwaassi aatta immada tunissoppa. </div><div class='p'> <span class="verse" id="V30">30&#160;</span>“ ‘Ta Sambbatata bonchchite; taayyo goinniyo sohuwaakka bonchchite. Taani GODAA. </div><div class='p'> <span class="verse" id="V31">31&#160;</span>“ ‘Moitilliyaa haasayissiyaageetukkonne shareechchotukko booppite; intte tunenna mala eta koyyoppite. Taani, GODAI, intte Xoossaa. </div><div class='p'> <span class="verse" id="V32">32&#160;</span>“ ‘Puulummida asanne cimida asa be7iyo wode uttidosaappe dendda eqqa; eta bonchcha; ne Xoossaassi yayya. Taani GODAA. </div><div class='p'> <span class="verse" id="V33">33&#160;</span>“ ‘Intte biittan inttenaara de7iya betetu bollan sugettabaa oottoppite.  <span class="verse" id="V34">34&#160;</span>Intte biittan inttenaara de7iya bete asa intte biittaa asadan xeellite; a intte huuphedan siiqite. Aissi giikko, inttekka kase Gibxxe biittan bete gididi de7ideta. Taani, GODAI, intte Xoossaa. </div><div class='p'> <span class="verse" id="V35">35&#160;</span>“ ‘Intte pirddan likkiyooban, meezaanan wottidi kiliyoobaaninne makkiyooban worddotoppite.  <span class="verse" id="V36">36&#160;</span>Intte kiliyo meezaanai, intte makkiyoobainne likkiyo miishshati ubbai likke gidona. Taani inttena Gibxxe biittaappe kessada ehiida GODAA intte Xoossaa.  <span class="verse" id="V37">37&#160;</span>Intte ta higgiyaanne ta azazuwaa ubbaa naagitenne oottite. Taani GODAA’ yaaga” yaagiis. </div><ul class='tnav'>
<li><a href='index.htm'>Wogaabaa</a></li>
<li><a href='LEV18.htm'>&lt;</a></li>
<li><a href='LEV.htm'>19</a></li>
<li><a href='LEV20.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
