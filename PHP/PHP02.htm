<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Piliphphisiyuusa 2</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Piliphphisiyuusa</a></li>
<li><a href='PHP01.htm'>&lt;</a></li>
<li><a href='PHP.htm'>2</a></li>
<li><a href='PHP03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Kiristtoosi Bana Kaushshidoogaa Leemisuwaa </div><div class='p'> <span class="verse" id="V1">1&#160;</span>Kiristtoosan intte de7iyo de7oi inttena gasttissii? A siiqoi inttena minttettii? Geeshsha Ayyaanaara intteyyo issippetettai de7ii? Intte issoi issuwaayyo keheetiinne qaretteetii?  <span class="verse" id="V2">2&#160;</span>Yaatikko, intte qofan, siiquwan, wozanaaninne qofaa poluwan issuwaa gididi, tana wurssi ufaissite.  <span class="verse" id="V3">3&#160;</span>Inttena siiqiyoogan woikko ceeqettanau koyiyo hada amuwan issibaanne oottoppite; shin issoi issuwaappe gitatais yaagidi qoppennan, issoi issuwaayyo intte huuphiyaa kaushshite.  <span class="verse" id="V4">4&#160;</span>Qassi issoi issuwaa go77iyaabaa koyanaappe attin, intte huuphe xalaalaa go77iyaabaa koyoppite. </div><div class='p'> <span class="verse" id="V5">5&#160;</span>Kiristtoos Yesuusan de7iya ha qofai qassi inttenankka de7anau bessees. </div><div class='p'> <span class="verse" id="V6">6&#160;</span>I ubba wode Xoossaa gididi de7iis; shin Xoossaa keeni wolqqan gidanau mali be7iyoogaa bessiyaabaadan qoodibeenna. </div><div class='p'> <span class="verse" id="V7">7&#160;</span>SHin i ba shenen ubbabaa aggi bayidi, ashkkara meretaa ekkiis; qassi asa milatidi qoncciis. </div><div class='p'> <span class="verse" id="V8">8&#160;</span>I bana kaushshiis; haiquwau, ubba harai atto, masqqaliyaa bolla haiquwaukka azazettiis. </div><div class='p'> <span class="verse" id="V9">9&#160;</span>Hegaa gishshau, Xoossai a keehi Xoqqu xoqqu oottiis; qassi suntta ubbaappekka aadhdhiya xoqqa sunttaa ayyo immiis. </div><div class='p'> <span class="verse" id="V10">10&#160;</span>Hegaa gishshau, saluwaaninne sa7an sa7aappe garssan de7iya ubbai Yesuusa sunttaa bonchchanau gulbbatana. </div><div class='p'> <span class="verse" id="V11">11&#160;</span>Qassi asai ubbai Yesuus Kiristtoosa Goda yaagidi, Xoossaa Aawaa bonchchuwau markkattana. </div><div class='s'>Ha Sa7an De7iya Asaassi Poo7o Gidiyoogaa </div><div class='p'> <span class="verse" id="V12">12&#160;</span>Hegaa gishshau, ta dabbotoo, taani inttenaara de7iyo wode ubban intte tau azazettidoogaadan, ha77i taani intte matan de7enna wodekka, intte kaseegaappe aattidi tau azazettanau bessees; yashshatettaaninne kokkorssan intte atotettaa polanau oottite.  <span class="verse" id="V13">13&#160;</span>Aissi giikko, Xoossai inttena bau eeno giissanaadaaninne qassi i qoppidobaa intte oottanaadan intte giddon ubba wode oottees. </div><div class='p'> <span class="verse" id="V14">14-15&#160;</span>Geellanne nagaranchcha asaa giddon borettennaageeta, ashkketanne Xoossaa naatudankka pokkoi bainnaageeta gidite; qassi zuuzummennan woikko iitabaa qoppennan ubbabaa oottite. He asaa giddonkka saluwan poo7iya xoolinttedan poo7iiddi,  <span class="verse" id="V16">16&#160;</span>de7uwaa wonggeliyaa mishiraachchuwaa etau yootite; he wode ta daafurainne ta oosoi mela xayibeennaagee erettiyo gishshau, Kiristtoosa gallassi taani inttenan gitatana. </div><div class='p'> <span class="verse" id="V17">17&#160;</span>Harai atto intte ammanoi Xoossaayyo yarshshiyo yarshshuwaa bolli ta suuttai ushshaa yarshshodan gukkikkokka, taani ufaittais; inttenaara ubbaara issippe ufaittais.  <span class="verse" id="V18">18&#160;</span>Hegaadan inttekka qassi ufaittanau bessees; tanaara issippe ufaittite. </div><div class='s'>Ximootiyoosinne Eppafiroditoosi Oottido Oosuwaa </div><div class='p'> <span class="verse" id="V19">19&#160;</span>SHin taani intte de7uwaabaa siyada ufaittanaadan, Ximootiyoosa inttekko eesuwan yeddanaagaa Godaa Yesuusan ammanettais.  <span class="verse" id="V20">20&#160;</span>Aissi giikko, intte de7uwaabau wozanappe hirggiya a mala asi harai ooninne tau baawa.  <span class="verse" id="V21">21&#160;</span>Aissi giikko, harati ubbati bantta huuphebaa koyoosona; Yesuus Kiristtoosabaa koyokkona.  <span class="verse" id="V22">22&#160;</span>SHin na7i ba aawau oottiyoogaadan, Ximootiyoosi tanaara issippe gididi, wonggeliyaa oosuwaa oottidoogan, ammanettiya asa gidiyoogaa erissidoogaa intte ereeta.  <span class="verse" id="V23">23&#160;</span>Hegaa gishshau, taani yohoi haniyoobaa be7ada, sohuwaara a inttekko yeddana gaada qoppais.  <span class="verse" id="V24">24&#160;</span>Taani ta huuphen mata wodiyan inttekko baanaagaa Godan ammanettais. </div><div class='p'> <span class="verse" id="V25">25&#160;</span>SHin taani ta ishaa Eppafiroditoosa, tanaara issippe ta bagga gididi oottidaagaa, olettidaagaanne, qassi tana maaddiyooban intteyyo kiitettidi oottidaagaa inttekko kiittanau koshshiyoogaa qoppaas.  <span class="verse" id="V26">26&#160;</span>Aissi giikko, i inttena ubbaa be7anau laamotees; qassi i sakettidoogaa intte siyido gishshau, ba wozanan daro metootees.  <span class="verse" id="V27">27&#160;</span>I tumu sakettidi, haiqqiichchidi attiis; shin Xoossai au qarettiis; a xalaalaayyo gidennan azzanoi azzanuwaa bolli gujettennaadan, taayyookka qarettiis. </div><div class='p'> <span class="verse" id="V28">28&#160;</span>Simmi intte naa77anttuwaa a be7idi ufaittanaadan, taukka ta wozanaa azzanoi irxxanaadan, taani eesuwan a inttekko yeddana.  <span class="verse" id="V29">29&#160;</span>Hegaa gishshau, Godan de7iya ishadan, kumetta ufaissan a mokkite; qassi a milatiya asa ubbaakka bonchchite.  <span class="verse" id="V30">30&#160;</span>Aissi giikko, intte intte huuphen tana maaddana danddayenna maaduwaa maaddanau, Kiristtoosa oosuwaa gishshau, ba shemppuwaa shenehoo giidi, haiqqiichchidi attiis. </div><ul class='tnav'>
<li><a href='index.htm'>Piliphphisiyuusa</a></li>
<li><a href='PHP01.htm'>&lt;</a></li>
<li><a href='PHP.htm'>2</a></li>
<li><a href='PHP03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
