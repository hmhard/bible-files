<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Piliphphisiyuusa 4</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Piliphphisiyuusa</a></li>
<li><a href='PHP03.htm'>&lt;</a></li>
<li><a href='PHP.htm'>4</a></li>
<li><a href='COL01.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Wurssetta Zoriyaa </div><div class='p'> <span class="verse" id="V1">1&#160;</span>Ta ishatoo, taani siiqiyoogeetoo, laamotiyoogeetoo, tana ufaissiyaageetoo, tana gitayiyaageetoo, ta dabbotoo, simmi Godan intte minni eqqanau bessees. </div><div class='p'> <span class="verse" id="V2">2&#160;</span>Ewodeenne Sinxxiikee, intte naa77aikka issi qofan michchidan, Godan de7anaadan, taani inttena zorais.  <span class="verse" id="V3">3&#160;</span>Qassi tanaara oottiya ammanettidaagoo, neeni ha maccaasata maaddanaadan, taani nena woossais; aissi giikko, eti tanaaranne eta sunttai Xoossaa de7o maxaafan xaafettido Qaleminxxoosaara qassi tanaara issippe oottiya haratu ubbaara wonggeliyaa ubbasaa gattanau daafuridosona. </div><div class='p'> <span class="verse" id="V4">4&#160;</span>Godaara intte de7iyo de7uwan ubba wode ufaittite; taani hagaa gujjadakka gais; ufaittite. </div><div class='p'> <span class="verse" id="V5">5&#160;</span>Asai ubbai intte ashkketettaa ero; Godai matan yaana.  <span class="verse" id="V6">6&#160;</span>Xoossaa intte woossiyo woosa ubban a keehi galatiiddi, inttena koshshiyaabaa ubbau woossiteppe attin, issibaukka hirggoppite.  <span class="verse" id="V7">7&#160;</span>Qassi asa eratettaa ubbaappe aadhdhiya Xoossaa sarotettai intte wozanaanne intte qofaa Godaa Yesuus Kiristtoosa baggaara naagana. </div><div class='p'> <span class="verse" id="V8">8&#160;</span>Wurssettan, ta ishatoo, intte wozanan lo77obaanne galatissiyaabaa qoppite; tuma gidiyaabaa ubbaa, bonchchissiyaabaa ubbaa, mooro gidennabaa ubbaa, geeshshabaa ubbaa, siiqobaa ubbaa, lo77o haasaya gidiyaabaa ubbaa qoppite.  <span class="verse" id="V9">9&#160;</span>Intte taappe tamaaridoogaa, ekkidoogaa, siyidoogaanne be7idoogaa ubbaa oottite; qassi nuuyyo sarotettaa immiya Xoossai inttenaara issippe gidana. </div><div class='s'>Baayyo Kiitettida Imotaayyo PHauloosi Galatidoogaa </div><div class='p'> <span class="verse" id="V10">10&#160;</span>SHin daro wodiyaappe guyyiyan, ha77i intte tabaa naa77anttuwaa qoppanau doommido gishshau, taani Godan keehi ufaittais; taayyo qoppanau intteyyo injjetennan ixxidoogaappe attin, tau qofaa qoppeeta.  <span class="verse" id="V11">11&#160;</span>Taani hagaa tana metido gishshau giikke; aissi giikko, tau de7iyaabai taayyo gidana giyoogaa taani tamaaraas.  <span class="verse" id="V12">12&#160;</span>Taani metootidi de7iyoobi aibakko erais; qassi duretidi de7iyoobikka aibakko erais; awan gidinkka aude gidinkka, taani kaluwaanne namisaa qassi pacaanne palahaa tamaaraas.  <span class="verse" id="V13">13&#160;</span>Kiristtoosi tau immido wolqqan, ubbabaa oottanau taani danddayais. </div><div class='p'> <span class="verse" id="V14">14&#160;</span>Gidikkokka, intte ta metuwaa tanaara metootidi daro loittideta;  <span class="verse" id="V15">15&#160;</span>Piliphphisiyuusa asau, wonggeliyaa mishiraachchoi koiro intte giddon odettiis; shin taani maqidooniyaappe kiyido wode, tana intte woosa keettappe attin, harai maaddibeennaagaa intte intte huuphen ereeta; qassi immiyoobankka ekkiyoobankka intteppe attin, harai tana maaddibeenna.  <span class="verse" id="V16">16&#160;</span>Aissi giikko, tana metoi oiqqido wode, harai atto taani Tasalonqqen de7ishinkka tana zaari zaaridi maaddideta.  <span class="verse" id="V17">17&#160;</span>Taani inttebaa bolli harabai gujettanaagaa koyiyoogaappe attin, woito xalaalaa ekkanau koyikke. </div><div class='p'> <span class="verse" id="V18">18&#160;</span>SHin taani intte immidoogaa ubbaa ekkaas; qassi tau palahidi gidiyaagee de7ees. Intte kiittido ubbabaa Eppafiroditoosappe ekkaas; koshshiya ubbai tau de7ees. Intte tau kiittido imoi Xoossaayyo sawuwaa tonggu giyaanne i dosiyo, a ufaissiya yarshsho mala.  <span class="verse" id="V19">19&#160;</span>Qassi ta Xoossai ba bonchcho duretettaa daruwan Kiristtoos Yesuusa baggaara inttena koshshiyaabaa ubbaa intteyyo immana.  <span class="verse" id="V20">20&#160;</span>Nu Xoossaayyoonne nu Aawaayyo merinaappe merinaa gakkanaassi bonchchoi gido. Amin77i. </div><div class='s'>Wurssetta Sarotaa </div><div class='p'> <span class="verse" id="V21">21&#160;</span>Kiristtoos Yesuusabaa gidiya geeshsha ubbata saro giite. Tanaara hagan de7iya ishantti inttena saro goosona.  <span class="verse" id="V22">22&#160;</span>Hagan de7iya geeshsha ubbati, ubbaappekka aattidi Kawuwaa Qeesaara keettan de7iyaageeti inttena saro goosona. </div><div class='p'> <span class="verse" id="V23">23&#160;</span>Nu Godaa Yesuus Kiristtoosa aaro kehatettai inttenaara gido. </div><ul class='tnav'>
<li><a href='index.htm'>Piliphphisiyuusa</a></li>
<li><a href='PHP03.htm'>&lt;</a></li>
<li><a href='PHP.htm'>4</a></li>
<li><a href='COL01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
