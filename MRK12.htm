<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Marqqoosa 12</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Marqqoosa</a></li>
<li><a href='MRK11.htm'>&lt;</a></li>
<li><a href='MRK.htm'>12</a></li>
<li><a href='MRK13.htm'>&gt;</a></li>
</ul>
<div class="main">
 
<div class='chapterlabel' id="V0"> 12</div><div class='s'>Woiniyaa Turaa Tokkiya Goshshanchchatu Leemisuwaa </div><div class='r'>(Maatiyoosa 21:33-46; Luqaasa 20:9-19) </div><div class='p'> <span class="verse" id="V1">1&#160;</span>Yesuusi etayyo oduwaa leemisuwan yaagidi doommiis; “Issi bitanee woiniyaa giyo turaa tokkidi, dirssaa yuushshi aattidi diriis; qassi he woiniyaa gum77iyo ollaakka bookkiis; hegaa naagiya asaayyo adussa shuchchaa gimbbiis; hegaappe guyyiyan, kottaa oottiya asau immidi, hara dere biis.  <span class="verse" id="V2">2&#160;</span>Woiniyaa aifiyaa maxiyo wodee gakkin, bana gakkiyaagaa ekkidi yaana mala, issi ashkkaraa ba kottaawatukko kiittiis.  <span class="verse" id="V3">3&#160;</span>Kottaa oottiyaageeti a ashkkaraa oiqqidi wadhdhidi, kushe mela yedettidosona.  <span class="verse" id="V4">4&#160;</span>Naa77anttuwaa hara ashkkaraa etakko kiittiis; kiittin eti he ashkkaraassi huuphiyaa qoo7idinne kaushshidi yeddidosona.  <span class="verse" id="V5">5&#160;</span>Woiniyaa turaa godai qassikka hara ashkkaraa kiittiis; he ashkkaraa woridosona; qassi hara darotakka hegaadan oottidosona; issuwaa issuwaa wadhdhidi, harata woridosona. </div><div class='p'> <span class="verse" id="V6">6&#160;</span>“Woiniyaa turaa godaayyo kiittanau ubbaappe wurssettan i daro siiqiyo a na7aa xalaalai attiis; i, ‘Eti ta na7aa bonchchennan aggokkona’ giidi, ba na7aa etakko kiittiis. </div><div class='p'> <span class="verse" id="V7">7&#160;</span>“SHin kottaa oottiyaageeti bantta giddon, ‘Laattanaagee hagaa; hinddite a woroos; a aqoi nubaa gidana!’ yaagidosona.  <span class="verse" id="V8">8&#160;</span>Na7aa oiqqidi woridi, a ahaa woiniyaa turaa giddoppe gaxaa kessi olidosona. </div><div class='p'> <span class="verse" id="V9">9&#160;</span>“Simmi woiniyaa turaa godai waatanee? Yiidi he kottaawata wori wurssidi, woiniyaa turaa kottaa oottiya hara asau immana. </div><div class='b'> &#160; </div><div class='q'> <span class="verse" id="V10">10-11&#160;</span>“ ‘Gimbbiyaageeti karidi ixxido shuchchai </div><div class='q'>godaa xaphuwaa minttiya, </div><div class='q2'>ubbaappe aadhdhiya shuchcha gidiis. </div><div class='q'>Hagee Godai oottidobaa; </div><div class='q2'>qassi nu aifiyaukka garamissiyaabaa’ </div><div class='m'>yaagiyaagaa Xoossaa maxaafaappe nabbabibeekketii?” yaagiis. </div><div class='p'> <span class="verse" id="V12">12&#160;</span>Qeese halaqati, higgiyaa tamaarissiyaageetinne cimati Yesuusi he leemisuwaa banttanan leemisidoogaa erido gishshau, a oiqqanau koyidosona; shin asau yayyidi, aggi bayidi biidosona. </div><div class='s'>Giiraa Giiranee Agganee Giya Oishaa </div><div class='r'>(Maatiyoosa 22:15-22; Luqaasa 20:20-26) </div><div class='p'> <span class="verse" id="V13">13&#160;</span>Qassi a haasayaappe bala demmidi, a oiqqana mala, Parisaawetuppenne Heeroodisa baggatuppe amaridaageeta akko kiittidosona.  <span class="verse" id="V14">14&#160;</span>Kiittin yiidi, “Tamaarissiyaagoo, neeni tumaa haasayiyoogaanne asappe asa shaakkennaagaa nuuni eroos; aissi giikko, neeni asa dummayakka; qassi Xoossaa ogiyaa tumatettan tamaarissaasa. Nuuni Roome biittaa Kawuwaa Qeesaarayyo giiraa giiriyoogee wogeeyye woga gidennee? Giiraa giiraneeyye digganee?” yaagidosona. </div><div class='p'> <span class="verse" id="V15">15&#160;</span>SHin eti lo77o milatiya iita asa gididoogaa Yesuusi eridi, “Tana aissi paacceetii? Issi santtimiyaa haa ehiite; taani be7ais” yaagiis.  <span class="verse" id="V16">16&#160;</span>Eti au ehiidosona; “Ha merainne sunttai oogee?” yaagidi eta oichchidosona. </div><div class='p'>Oichchin eti, “Roome biittaa Kawuwaa Qeesaaraagaa” yaagidosona. </div><div class='p'> <span class="verse" id="V17">17&#160;</span>Yesuusi zaaridi eta, “Yaatikko, Qeesaaraagaa Qeesaarassi, Xoossaagaa Xoossaassi immite” yaagin eti abaa garamettidosona. </div><div class='s'>Haiquwaappe Denddiyoogaa </div><div class='r'>(Maatiyoosa 22:23-33; Luqaasa 20:27-40) </div><div class='p'> <span class="verse" id="V18">18&#160;</span>Haiqqida asi denddenna giya Saaduqaawetuppe issi issi asati Yesuusakko yiidi, hagaadan yaagidi, a oichchidosona;  <span class="verse" id="V19">19&#160;</span>“Tamaarissiyaagoo, Muusee nuuyyo higgiyaa xaafiiddi, ‘Machcho ekkida asi na7a yelennan haiqqikko, he haiqqidaagaa ishai a machchiyo aissidi, ba ishaayyo na7a yelanau bessees’ yaagiyaagaa xaafiis.  <span class="verse" id="V20">20&#160;</span>Issi wode laappun ishantti de7iyaageetuppe bairai machchiyo ekkidi, na7a yelennan haiqqiis.  <span class="verse" id="V21">21&#160;</span>Haiqqin naa77anttoi o aissiis; ikka na7a yelennan haiqqiis; heezzanttoikka hegaadan haniis.  <span class="verse" id="V22">22&#160;</span>Laappunatikka o ekkidi, na7a yelennan haiqqidosona; ubbaappe guyyiyan, qassi he maccaasiyaa haiqqaasu.  <span class="verse" id="V23">23&#160;</span>Yaatin, haiqqida asai haiquwaappe denddiyo gallassi, a etappe augaayyo machcho gidanee? Aissi giikko, laappunatikka o ekkidosona” yaagidosona. </div><div class='p'> <span class="verse" id="V24">24&#160;</span>Yesuusi zaaridi, eta hagaadan yaagiis; “Intte baliyoogee, Xoossaa maxaafatanne Xoossaa wolqqaa intte erenna gishshaassa!  <span class="verse" id="V25">25&#160;</span>Aissi giikko, haiqqida asai haiquwaappe denddiyo gallassi, saluwan de7iya kiitanchchatu mala gidanaagaappe attin, attuma asinne ekkenna; macca asinne gelenna.  <span class="verse" id="V26">26&#160;</span>SHin haiqqidaageetu dendduwaabaa gidikko, Muuse maxaafan xaafettida xaragettiya buuraabaa odiya sohuwan, Xoossai Muusa, ‘Taani Abrahaama Xoossaa, Yisaaqa Xoossaa, Yaaqooba Xoossaa’ giidoogaa mulekka nabbabibeekketii?  <span class="verse" id="V27">27&#160;</span>I paxa de7iyaageetu Xoossaa gidiyoogaappe attin, haiqqidaageetu Xoossaa gidenna; intte keehi balideta” yaagiis. </div><div class='s'>Ubbaappe Aadhdhiya Azazuwaa </div><div class='r'>(Maatiyoosa 22:34-40; Luqaasa 10:25-28) </div><div class='p'> <span class="verse" id="V28">28&#160;</span>Higgiyaa tamaarissiyaageetuppe issoi eti palamettiyoogaa shiiqidi siyiis; qassi Yesuusi etayyo loitti zaaridoogaa siyidi, “Azazo ubbaappe aadhdhiya azazoi augee?” yaagidi Yesuusa oichchiis. </div><div class='p'> <span class="verse" id="V29">29&#160;</span>Yesuusi zaaridi, a hagaadan yaagiis; “Azazo ubbaappe aadhdhiya azazuwaa siyite; ‘Israa7eela asau, Godai nu Xoossai issi Godaa.  <span class="verse" id="V30">30&#160;</span>Intte Godaa intte Xoossaa intte kumetta wozanaappe, intte kumetta shemppuwaappe, intte kumetta qofaappe, intte kumetta wolqqaappe siiqite’ yaagees.  <span class="verse" id="V31">31&#160;</span>Qassi azazo ubbaappe aadhdhiya naa77antto azazoi hagaa; ‘Neeni ne shooruwaa ne huuphedan siiqa’ giyaagaa; hageetuppe aadhdhiya hara azazoi baawa” yaagiis. </div><div class='p'> <span class="verse" id="V32">32&#160;</span>Higgiyaa tamaarissiyaagee Yesuusa yaagiis; “Tamaarissiyaagoo, tumaa gaadasa; neeni ‘Xoossai issi Xoossaa xalaala. Appe attin, hari baawa’ giidoogee tuma.  <span class="verse" id="V33">33&#160;</span>Xoossaa kumetta wozanaappe, kumetta qofaappenne kumetta wolqqaappe siiqiyoogeenne qassi ba shooruwaakka ba huuphedan siiqiyoogee, xuuggiyo yarshshuwaappenne hara yarshsho ubbaappe aadhdhees” yaagiis. </div><div class='p'> <span class="verse" id="V34">34&#160;</span>Yesuusi higgiyaa tamaarissiyaagaa zaaroi aadhdhida eranchcha asa zaaro gididoogaa be7idi, “Neeni Xoossaa kawotettaappe haakkabaakka” yaagiis; hegaappe guyyiyan, Yesuusa harabaa oichchanau ooninne xalibeenna. </div><div class='s'>Yesuusi O Na7ee? Yaagiya Oishaa </div><div class='r'>(Maatiyoosa 22:41-46; Luqaasa 20:41-46) </div><div class='p'> <span class="verse" id="V35">35&#160;</span>Yesuusi Beeta Maqidasiyan tamaarissiiddi, hagaadan yaagiis; “Higgiyaa tamaarissiyaageeti Kiristtoosa woigidi Daawita na7a giyoonaa?  <span class="verse" id="V36">36&#160;</span>Daawiti bana Geeshsha Ayyaanai haasayissin, </div><div class='q'>‘Godai ta Godaa, “Taani ne morkketa </div><div class='q2'>neeni yedhdha eqqiyoobaa oottana gakkanaassi, </div><div class='q'>hagan taappe ushachcha baggaara utta” giis’ </div><div class='m'>yaagiis.  <span class="verse" id="V37">37&#160;</span>Daawiti ba huuphen Kiristtoosa, ‘Godaa’ giidi xeesikko, yaatin, Kiristtoosi waanidi, Daawita na7a gidii?” yaagiis. </div><div class='p'>Daro asai Yesuusi giyoogaa ufaissan siyiis. </div><div class='s'>Yesuusi, “Muuse Higgiyaa Tamaarissiyaageetuppe Naagettite” Yaagiis </div><div class='r'>(Maatiyoosa 23:1-36; Luqaasa 20:45-47) </div><div class='p'> <span class="verse" id="V38">38&#160;</span>Yesuusi tamaarissiiddi, hagaadan yaagiis; “Higgiyaa tamaarissiyaageetuppe naagettite; eti adussa maayuwaa maayidi yuuyiyoogaanne giyaa sohuwankka asai eta bonchchidi sarotiyoogaa dosoosona.  <span class="verse" id="V39">39&#160;</span>Eti Aihuda woosa keettatun daro lo77iya oidiyaa dosoosona; qassi asi banttana imattiyoosankka bonchcho sohuwaa dosoosona.  <span class="verse" id="V40">40&#160;</span>Eti am77etu keettaa bonqqidi, banttau lo77o milatanau Xoossaa woosaa adussoosona; eti ubbaappe aadhdhiya pirddaa ekkana” yaagiis. </div><div class='s'>Am77ee Muxuwaatiyaa </div><div class='r'>(Luqaasa 21:1-4) </div><div class='p'> <span class="verse" id="V41">41&#160;</span>Yesuusi Beeta Maqidasiyan muxuwaataa yeggiyo saaxiniyaa matan uttidi, asai ba miishshaa he saaxiniyan yeggiyoogaa be7iis; daro dure asai daro miishshaa he saaxiniyan yeggees.  <span class="verse" id="V42">42&#160;</span>Issi hiyyeesa am77iyaa yaada, issi santtimiyan laamettiya naa77u bakkannata he saaxiniyan yeggaasu.  <span class="verse" id="V43">43&#160;</span>Yesuusi ba erissiyo ashkkarata xeesidi, “Taani intteyyo tumaa gais; muxuwaataa saaxiniyan yeggida asa ubbaappe ha hiyyeesa am77iyaa darissada yeggaasu.  <span class="verse" id="V44">44&#160;</span>Aissi giikko, harati ubbai banttau palahida miishshaappe yeggidosona; shin a ba pacaappe, bau de7iya aquwaa muleera imma aggaasu” yaagiis. </div><ul class='tnav'>
<li><a href='index.htm'>Marqqoosa</a></li>
<li><a href='MRK11.htm'>&lt;</a></li>
<li><a href='MRK.htm'>12</a></li>
<li><a href='MRK13.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
