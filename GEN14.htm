<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Doomettaabaa 14</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Doomettaabaa</a></li>
<li><a href='GEN13.htm'>&lt;</a></li>
<li><a href='GEN.htm'>14</a></li>
<li><a href='GEN15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>Abraami Looxa Wotti Ekkiis </div><div class='p'> <span class="verse" id="V1">1&#160;</span>He wode Sanaa7oore Kawoi Amiraafeeli, Ellaasaara Kawoi Ariyooki, Elaama Kawoi Kadorllaa7oomerinne Goima Kawoi Tidi7aali oiddai,  <span class="verse" id="V2">2&#160;</span>Sadooma Kawuwaa Beera7aara, Gamoora Kawuwaa Birshshaara, Adaama Kawuwaa SHin77aabaara, Xaboima Kawuwaa SHemebeeraaranne (Xoo7aaro geetettiya) Belaa7a Kawuwaara olau salppidosona.  <span class="verse" id="V3">3&#160;</span>Hageeti ichchashu kawoti gaittidi issi wolqqa gididi, (Maxine Abbaa giyo) Siiddima Wombban shiiqidosona.  <span class="verse" id="V4">4&#160;</span>Eti kase tammanne naa77u laittaa Kadorllaa7oomerayyo haarettidosona; shin tammanne heezzantta laittan ayyo makkalidosona. </div><div class='p'> <span class="verse" id="V5">5&#160;</span>Tammanne oiddantta laittan Kadorllaa7oomerinne aara zuppetida kawoti bantta olanchchata ekkidi biidi, Asttaarooti Qarnnaiman de7iya Raafaayeta, Haaman de7iya Zuuzetanne SHaawe-Qiriyaataiman de7iya Eemeta olidi xoonidosona.  <span class="verse" id="V6">6&#160;</span>Xoonidi Hoora biittaa asatakka Se7iira Deriyan olidi, bazzuwaa matan de7iya Elpparaana giyoosaa gakkanaassi yedettidosona.  <span class="verse" id="V7">7&#160;</span>Hegaappe guyye simmidi, Ain-Mishppaaxa yiidosona. (Ha77i he sohoi Qaadeesa geetettees.) Eti Amaaleeqatu biittaa ubbaanne qassi Haxaaxooni-Taamaara giyoosan de7iya Amooreta olidi xoonidosona. </div><div class='p'> <span class="verse" id="V8">8&#160;</span>Hegaappe simmin, Sadooma kawoi, Gamoora kawoi, Addaama kawoi, Xaboima kawoinne (Xoo7aaro geetettiya) Belaa7a kawoi denddidosona; denddidi Siiddima Wombban salppidosona.  <span class="verse" id="V9">9&#160;</span>Hageeti ubbai Elaama kawuwaara, Goima kawuwaara, Sanaa7oore kawuwaaranne Ellaasaara kawuwaara (ha ichchashu kawoti oiddu kawotuura) olettidosona.  <span class="verse" id="V10">10&#160;</span>Siiddima Wombban he wode, shidaadan oiqqiyaabai kumido ollai bessiis; Sadooma kawoinne Gamoora kawoi bantta olanchchatuura olaappe baqatishin, etappe amaridaageeti he ollatun kunddidosona; shin attidaageeti deriyau baqatidosona.  <span class="verse" id="V11">11&#160;</span>Oiddu kawoti Sadoomanne Gamoora katamatu aquwaa ubbaanne eta quma ubbaa bonqqidi ekki biidosona.  <span class="verse" id="V12">12&#160;</span>Abraama ishaa na7ai Looxee Sadooman de7iyo gishshau, akka a aquwaakka ekki biidosona. </div><div class='p'> <span class="verse" id="V13">13&#160;</span>Hegaappe guyyiyan, issi bitanee baqati kessi ekkidi yiis; yiidi Ibraawiyaa Abraamassi hagaa yootiis. Abraami he wode, Eshkkolanne Aneera ishaa Amooriyaa Mamire wolaa matan de7ees. Eti ubbaikka olaa zaaranau Abraamaara maachchaa maacetti uttidosona.  <span class="verse" id="V14">14&#160;</span>Abraami ba dabboi omoodettidoogaa siyido wode, olaa eriya ba son yelettida heezzu xeetanne tammanne hosppun asaa denttiis; he oiddu kawota kaalliiddi Daani giyo katamaa gakkanaassi biis.  <span class="verse" id="V15">15&#160;</span>Biidi gakkidi, qamman ba asaa citan citan shaakkidi, ba morkketuura olettidi eta xooniis. Xoonidi Damasqqoppe huuphessa baggaara de7iya Hooba giyoosaa gakkanaassi yedettiis.  <span class="verse" id="V16">16&#160;</span>Aquwaa ubbaa, qassi ba dabbuwaa Looxanne a aquwaa, maccaasaanne hara asaa wotti ekkiis. </div><div class='p'> <span class="verse" id="V17">17&#160;</span>Abraami Kadorllaa7oomeranne aara zuppetida kawota xoonidi simmidoogaappe guyyiyan, Sadooma kawoi, (Kawotu Wombbaa giyo) SHaaweeha Wombban a mokkanau kiyiis. </div><div class='s'>Malkki-Xedeqi Abraama Anjjiis </div><div class='p'> <span class="verse" id="V18">18&#160;</span>He wode, Saleema Kawoi Malkki-Xedeqi oittaanne woine eessaa ekkidi yiis; i Ubbaappe Xoqqiya Xoossaa qeesiyaa.  <span class="verse" id="V19">19&#160;</span>I Abraama hagaadan yaagidi anjjiis; </div><div class='q'>“Ubbaappe Xoqqiya Xoossai, </div><div class='q2'>saluwaanne sa7aa medhdhidaagee Abraama anjjo; </div><div class='q'> <span class="verse" id="V20">20&#160;</span>qassi Ubbaappe Xoqqiya Xoossai, </div><div class='q'>ne morkketa ne kushiyan </div><div class='q2'>aatti immidaagee galatetto” yaagiis. </div><div class='m'>Yaagin Abraami ubbabaappe asirataa kessidi, Malkki-Xedeqayyo immiis. </div><div class='p'> <span class="verse" id="V21">21&#160;</span>Sadooma kawoi Abraama, “Asaa tau immada, aquwaa neeyyo ekka” yaagiis. </div><div class='p'> <span class="verse" id="V22">22&#160;</span>SHin Abraami Sadooma kawuwaa, “Taani GODAASSI, Ubbaappe Xoqqiya Xoossaassi, saluwaanne sa7aa medhdhidaagaassi, ta kushiyaa denttada caaqqaichchaas.  <span class="verse" id="V23">23-24&#160;</span>Ta asai miidobaappenne tanaara biida Aneera, Eshkkolanne Mamire gakkiyaabaappe attin, neeni, ‘Abraama taani dureyaas’ mulekka geennaadan, taani nebaappe harai atto qunccuute woikko caamma qachchiyoobaanne ekkikke. Eti banttana gakkiyaabaa ekkona” yaagiis. </div><ul class='tnav'>
<li><a href='index.htm'>Doomettaabaa</a></li>
<li><a href='GEN13.htm'>&lt;</a></li>
<li><a href='GEN.htm'>14</a></li>
<li><a href='GEN15.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
