<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Zaarettido Wogaa 32</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Zaarettido Wogaa</a></li>
<li><a href='DEU31.htm'>&lt;</a></li>
<li><a href='DEU.htm'>32</a></li>
<li><a href='DEU33.htm'>&gt;</a></li>
</ul>
<div class="main">
 
<div class='chapterlabel' id="V0"> 32</div><div class='s'>Muuse Mazamuriyaa </div><div class='p'> <span class="verse" id="V1">1&#160;</span>“Inttenoo, salotoo, taani yootiyoogaa ezggite; biittaikka ta doonaa qaalaa siyo.  <span class="verse" id="V2">2&#160;</span>Ta timirttee iraadan bukko; ta qaalaikka akkaadan, purcco maataa bollan wodhdhiya nazziina iraadaaninne carshshaa bollan wodhdhiya diifiyaadan wodhdho. </div><div class='p'> <span class="verse" id="V3">3&#160;</span>“Taani GODAA sunttaa awaajjana; gitatettaa nu Xoossau immite.  <span class="verse" id="V4">4&#160;</span>I nu zaallaattenne, a oosuwan wotoi baa; a oge ubbaikka suure. Nu Xoossai ammanettiyaagaanne iitatettai bainnaagaa; i tumanchchanne suure. </div><div class='p'> <span class="verse" id="V5">5&#160;</span>“Intte ammanettennanne aibaunne pattenna, nagaranchchanne balettiya yeleta gidiyo gishshau, a asa gidanau intte bessekketa.  <span class="verse" id="V6">6&#160;</span>Inttenoo eeyyanne akeeki bainna asau, intte GODAAYYO immiyo zaaroi hagee? I inttena medhdhida intte Aawaa gidennee? I inttena medhdhidi, mintti essiis. </div><div class='p'> <span class="verse" id="V7">7&#160;</span>“Kase wodiyaa qoppite; daro yeletatu laittaakka akeekite. Intte aawata oichchite; eti inttena bessana. Intte cimatakka oichchite; eti intteyyo yootana.  <span class="verse" id="V8">8&#160;</span>Ubbaappe Wolqqaamai kawotettatuyyo eti de7iyoosaa laatissido wode, asaa naata eta zariyan zariyan shaakkido wode, Israa7eela asaa qoodaadan, eta zawaa essiis.  <span class="verse" id="V9">9&#160;</span>Aissi giikko, shaahuwan GODAA gakkidaagee Israa7eela; Yaaqoobikka a gakkida laataa. </div><div class='p'> <span class="verse" id="V10">10&#160;</span>“Biittaa bazzuwan eti saamuwan de7ishin, carkko xallai suraggiyoosan bichchaarishin, eta demmiis. Yaatidi ba aifiyaa buluwaadan, etau gonddalle gididi, eta minttidi naagiis.  <span class="verse" id="V11">11&#160;</span>Argganttai ba maraa paaluwaa tamaarissiyoogaadan, ba miccido qefiyan gakki oiqqidi ashshiyoogaadan, hegaadan GODAI ba qefiyan haphphidi eta ashshiis.  <span class="verse" id="V12">12&#160;</span>Hara allaga xoossi bainnan, GODAA xalaalai ba asaa kaalettiis. </div><div class='p'> <span class="verse" id="V13">13&#160;</span>“I biittaayyo xoqqa sohuwaa eta kessiis. SHooqan mokkida aifiyaa eta miziis. Zaallaa kooppuwaappe eta eessaa miziis; shuchcha biittaappe zaitiyaa miziis.  <span class="verse" id="V14">14&#160;</span>Eti mehiyaa wudiyaappe me77ida yeesuwaanne deeshshaa wudiyaappekka maattaa, dorssaa anqqaraanne galssaa miidosona; qassi Baasaane dorssaa wudiyaanne deeshshaa, lo77o gisttiyaara miidosona; suuttaa milatiya woiniyaa eessaakka uyidosona. </div><div class='p'> <span class="verse" id="V15">15&#160;</span>“Yaanidi Israa7eeli orddiis; makkaliis; mii miidi, boborcciis. Bana medhdhida Xoossaa aggiis; ba Atotettaa Zaallaa bollankka qilliicciis.  <span class="verse" id="V16">16&#160;</span>Eti allaga xoossatuyyo goinniyoogan a mishissidosona; bantta tuna eeqatun a hanqqetissidosona.  <span class="verse" id="V17">17&#160;</span>Xoossaa gidenna xalahetuyyo, kase eti eribeenna xoossatuyyo, zino kiyidaageetuyyo, eta aawati yayyibeenna xoossatuyyo yarshshidosona.  <span class="verse" id="V18">18&#160;</span>Eti de7uwaa immida Zaallaa qoppibookkona; qassi yeli dichchida Xoossaa dogidosona. </div><div class='p'> <span class="verse" id="V19">19&#160;</span>“GODAI hegaa be7idi, eta bolli hanqqettiis. A attumanne macca naata a sinttappe diggiis.  <span class="verse" id="V20">20&#160;</span>Yaatidi hagaadan yaagiis; ‘Taani ta som77uwaa etappe genttana; eti geellanne ammanettenna dere gidiyo gishshau, eta omarssaa co77u gaada xeellana.  <span class="verse" id="V21">21&#160;</span>Xoossa gidennaban tana mishissidosona; bantta eeqatun tana hanqqetissidosona. Taanikka eta zare gidennaageetun mishissana; eeyya asa zaretun taani eta hanqqetissana.  <span class="verse" id="V22">22&#160;</span>Ta hanqqoi tamaadan eexxidi, biittan de7iyaaba ubbaa xuuggana. He tamai Si7ooliyan de7iyaagaarakka gattidi xuuggana; deriyaa baasuwaa gakkanaashin, he tamai maana. </div><div class='p'> <span class="verse" id="V23">23&#160;</span>“ ‘Taani etau metuwaa metuwaa bolli doorana; ta wonddafiyan eta dukkana.  <span class="verse" id="V24">24&#160;</span>Eti namisan, xuuggiya mishuwaaninne iita harggiyan wurana. Eta bolli meto gattiya bazzo do7atanne eta dukkiya allaga shooshshata eta bolli yeddana.  <span class="verse" id="V25">25&#160;</span>Toorai oge ubban eta naata wurssana. Keetta ubban shabbirssainne dagamai kawotana. Yelaga attumaageetinne maccaageeti wurana; guutta naatikka cimatikka palahokkona.  <span class="verse" id="V26">26&#160;</span>Eta taani haaho sohuwau laalana; hegaappe guyyiyan, eta hassayiyaabi xayana.  <span class="verse" id="V27">27&#160;</span>SHin eta morkketi, “Nu wolqqai eta xooniis; hagaa ubbaa GODAI oottibeenna” yaagidi otoruwan ceeqettennan aggokkona yaagada qoppaas’ yaagiis. </div><div class='p'> <span class="verse" id="V28">28&#160;</span>“Israa7eela asai zoreti bainna dere; akeeki etau baawa.  <span class="verse" id="V29">29&#160;</span>Eti xoonettidoi aibiinakko be7anau etau ixettiis; bantta wurssettaikka aibakko erokkona.  <span class="verse" id="V30">30&#160;</span>Issi sha7u asai issi asan, tammu sha7u asai naa77u asan, waani xoonettidee? GODAI eta Xoossai eta baizzido gishshaassanne eta medhdhida Wolqqaamai eta aatti immido gishshaassa gidennee!  <span class="verse" id="V31">31&#160;</span>Eta morkketi bantta xoossai laafa gidiyoogaanne Israa7eela Xoossaa mala gidennaagaa eroosona.  <span class="verse" id="V32">32&#160;</span>Eta woinee Sadooma woiniyaappenne, Gamoora shooqaappe yiidaagaa. Eta teerai marzze; eta wurccoikka cammiyaagaa.  <span class="verse" id="V33">33&#160;</span>Eta woiniyaa eessai shooshshaa marzze; woriya marzzee de7iyo haso. </div><div class='p'> <span class="verse" id="V34">34&#160;</span>“GODAI, ‘Hagaa taani dogidanaa? Ta mazggafan attamabeikkinaa?  <span class="verse" id="V35">35&#160;</span>Eta bashshaa gallassai matattiis; eta bolli gakkanabai eesotees. He wode eta gedee xubettana. Taani etau haluwaa kessananne kushiyaa zaarana’ yaagiis. </div><div class='p'> <span class="verse" id="V36">36&#160;</span>“Eta wolqqai daafuridoogaanne etakka maaddiyaabi bainnaagaa be7ido wode, GODAI ba asau pirddana; ba ashkkaratussikka qarettana.  <span class="verse" id="V37">37&#160;</span>I eta hagaadan yaagana; ‘Eti ammanettiyo eta xoossati awaanee? Eti baqatidi a giddon qosettiyo eta zaallai awaanee?  <span class="verse" id="V38">38&#160;</span>Eta yarshshuwaa modhdhuwaa miidaageeti, eta ushshaa yarshshuwaa woiniyaa eessaa uyidaageeti ha77i denddidi, ane eta maaddona; ane eta ashshona. </div><div class='p'> <span class="verse" id="V39">39&#160;</span>“ ‘GODAI tanattenne. Ta xallai Xoossaa. Taappe attin, hara xoossi baawa. Woriyaagee, de7uwaakka immiyaagee tana; taani masunxxissada, taani pattana; ta kushiyaappe ooninne ashshenna.  <span class="verse" id="V40">40&#160;</span>Ta kushiyaa pude denttada hagaadan yaagana; “Taani merinaukka de7o.  <span class="verse" id="V41">41&#160;</span>PHopholqqu giya ta bisuwaa leefada, pirddanau ta kushiyan oiqqiyo wode, ta morkketu bolli ta haluwaa kiyana; tana ixxiyaageetau eta kushiyaa zaarana.  <span class="verse" id="V42">42&#160;</span>Ta wonddafeti eta suuttan mattottana; ta bisoikka eta ashuwaa maana. Tana ixxiya ubbaakka maarikke. Harai atto masunxxidaageetikka omoodettidaageetikka haiqqana” yaagana’ yaagiis. </div><div class='p'> <span class="verse" id="V43">43&#160;</span>“Inttenoo kawotettatoo, GODAA asaara ufaittite. I ba ashkkaratu suuttaa achchana; ba morkketa bollankka haluwaa kiyana. Biittan de7iya ba asaa nagaraakka atto gaana” yaagiis. </div><div class='p'> <span class="verse" id="V44">44&#160;</span>Muuseenne Nawe na7ai Yaasu Israa7eela asaa sissiiddi, ha mazamuriyaa qaala ubbaa haasayidosona. </div><div class='s'>Muusee Immido Wurssetta Zoriyaa </div><div class='p'> <span class="verse" id="V45">45&#160;</span>Muusee ha qaala ubbaa Israa7eela asa ubbau yooti wurssido wode,  <span class="verse" id="V46">46&#160;</span>eta hagaadan yaagiis; “Ha higgiyaa qaala ubbaa eti naaganaadaaninne oottanaadan intte naata azazana mala, hachchi ta intteyyo markkattiyo qaala ubbaa intte wozanan wottite.  <span class="verse" id="V47">47&#160;</span>Ha qaalai intteyyo de7oppe attin, coo mela qaala gidenna. Ha qaalaa naagikko, intte Yorddaanoosa pinnidi laattana biittankka adussa laittaa de7ana” yaagiis. </div><div class='p'> <span class="verse" id="V48">48&#160;</span>He gallassankka GODAI Muusa hagaadan yaagiis;  <span class="verse" id="V49">49&#160;</span>“Moo7aaban Yarkko katamaappe sintta baggaara de7iya Abaarima Deretuppe issuwaa, hini Nabo Deriyaa kiya; hegan Israa7eela asaa ta laatissana Kanaane biittaa hefintti xeella.  <span class="verse" id="V50">50&#160;</span>Ne ishaa Aarooni Hoora Deriyan haiqqidi, ba maizza aawatun gaittidoogaadan, neenikka ha kiyido deriyan haiqqada, ne maizza aawatun gaittana.  <span class="verse" id="V51">51&#160;</span>Aissi giikko, intte naa77aikka Israa7eela asaa sinttan taayyo ammanettibeekketa; Xiina bazzuwan, Qaadeesa katamaa matan de7iya Mariiba haattaa matan, ta geeshshatettaa Israa7eela asaa bessibeekketa.  <span class="verse" id="V52">52&#160;</span>Hegaa gishshau, biittaa haahuwan hefintti xeellanaappe attin, taani Israa7eela asaa laatissana biittaa gelakka” yaagiis. </div><ul class='tnav'>
<li><a href='index.htm'>Zaarettido Wogaa</a></li>
<li><a href='DEU31.htm'>&lt;</a></li>
<li><a href='DEU.htm'>32</a></li>
<li><a href='DEU33.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
