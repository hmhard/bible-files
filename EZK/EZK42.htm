<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Hizqqeela 42</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Hizqqeela</a></li>
<li><a href='EZK41.htm'>&lt;</a></li>
<li><a href='EZK.htm'>42</a></li>
<li><a href='EZK43.htm'>&gt;</a></li>
</ul>
<div class="main">
 
<div class='chapterlabel' id="V0"> 42</div><div class='s'>Beeta Maqidasiyaa Matan Keexettida Naa77u Keettata </div><div class='p'> <span class="verse" id="V1">1&#160;</span>Hegaappe guyyiyan, he bitanee tana huuphessa bagga penggiyaara kare dabaabaa kaalettiis; kaalettidi Beeta Maqidasiyaa giddo dabaabaa gimbbiyaara oiqettida keettaakko, tana ehiis.  <span class="verse" id="V2">2&#160;</span>Ha keettai 100 wara adussanne 50 wara aaho.  <span class="verse" id="V3">3&#160;</span>Ha keettaayyo issi issi maskkooteti Beeta Maqidasiyaa xeelloosona; harati qassi kare dabaabaa xeelloosona. He keettaa kifileti heezzu pooqe keexettidosona.  <span class="verse" id="V4">4&#160;</span>He kifiletu penggeti huuphessi xeelloosona. Etappe sintta baggaara 10 wara aahonne 100 wara adussa gidida, hemettiyo ogee de7ees.  <span class="verse" id="V5">5&#160;</span>He keettaayyo bolla heezzantto pooqee naa77anttuwaappe xuummees; naa77anttoi qassi koiruwaappe xuummees. Gaasotaikka eti issoi issuwaappe guyye shiiqi shiiqidi gimbbettido gishshaassa.  <span class="verse" id="V6">6&#160;</span>Qassi eti heezzu pooqe gidiyo gishshaassanne kare dabaaban de7iya hara keettatudan, etayyo tuussai bainna gishshaassa.  <span class="verse" id="V7">7-8&#160;</span>He kifiletuppe sintta baggaara, kare dabaabaa giddon 50 wara aduqqiya dirssaa gimbbeenne hara issi keettaa godai 50 wara aduqqiyaagee de7ees.  <span class="verse" id="V9">9&#160;</span>Ha hara keettaa penggee arshsho baggaara de7ees. </div><div class='p'> <span class="verse" id="V10">10&#160;</span>Hegaadankka, Beeta Maqidasiyaappe tohossa baggaara kare dabaaban hara keettai de7ees.  <span class="verse" id="V11">11&#160;</span>He keettaa kifiletu sinttan asai hemettiyo ogee de7ees. He keettai huuphessa baggan de7iya keettaara issi mala; adussatettai, aahotettai, kifiletinne penggeti ubbai issi mala.  <span class="verse" id="V12">12&#160;</span>Ha keettaa sinttankka hara keettainne dirssaa gimbbee de7ees. He keettaa penggeekka arshsho baggaara de7ees. </div><div class='p'> <span class="verse" id="V13">13&#160;</span>Hegaappe guyyiyan, he bitanee tana hagaadan yaagiis; “Hageeti kifileti, huuphessaaranne tohossaara Beeta Maqidasiyaa kare dabaabaakko xeelliyaageeti qeesetu kifileta. Eta giddon GODAASSI oottiya qeeseti ubbaappe aadhdhida geeshsha qumaa maana. He kifileti geeshsha gidido gishshau, ubbaappe aadhdhida geeshsha imota, hegeetinne kattaa yarshshuwaa, nagaraa yarshshuwaanne naaquwaa yarshshuwaa ubbaa, eti hegan wottana.  <span class="verse" id="V14">14&#160;</span>Beeta Maqidasiyaa gelida qeeseti kare dabaabaa kiyiyo wode, GODAASSI oottiyo wode maayido geeshsha maayuwaa kessidi, he kifiletun wottennan kiyokkona. Aissi giikko, maayoti geeshsha. Eti kare asaakko kiyiiddi, kase maayiyo hara maayota maayidi kiyanau koshshees” yaagiis. </div><div class='s'>Beeta Maqidasee Keexettido Sohuwaa Likkiyaa </div><div class='p'> <span class="verse" id="V15">15&#160;</span>He bitanee Beeta Maqidasiyaa kare dabaaban de7iya keettata likki wurssidi, arshsho baggi xeelliya dirssaa penggiyaara tana kare kessiis. Kessidi Beeta Maqidasiyaa heeraa yuushshi aattidi likkiis.  <span class="verse" id="V16">16&#160;</span>Likkiyo gatimaa ekkidi, arshsho baggaa likkin, zananai 500 wara gidiis.  <span class="verse" id="V17">17&#160;</span>Simmidi huuphessa baggaa he gatiman likkiis; likkin 500 wara gidiis.  <span class="verse" id="V18">18&#160;</span>Simmidi tohossa baggaa likkiis; likkin 500 wara gidiis.  <span class="verse" id="V19">19&#160;</span>Simmidikka arggo baggaa likkiis; ikka 500 wara gidiis.  <span class="verse" id="V20">20&#160;</span>Hegaadan oottidi, i oiddu baggatakka likkiis. A yuushuwan 500 wara aduqqidi, 500 wara aakkiya dirssaa gimbbee de7ees. He gimbbee geeshsha sohuwaa hankko coo sohuwaappe shaakkanaassa. </div><ul class='tnav'>
<li><a href='index.htm'>Hizqqeela</a></li>
<li><a href='EZK41.htm'>&lt;</a></li>
<li><a href='EZK.htm'>42</a></li>
<li><a href='EZK43.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
