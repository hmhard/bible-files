<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Hizqqeela 27</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Hizqqeela</a></li>
<li><a href='EZK26.htm'>&lt;</a></li>
<li><a href='EZK.htm'>27</a></li>
<li><a href='EZK28.htm'>&gt;</a></li>
</ul>
<div class="main">
 
<div class='chapterlabel' id="V0"> 27</div><div class='s'>Xiiroosassi Kessido Zilaassaa </div><div class='p'> <span class="verse" id="V1">1&#160;</span>GODAA qaalai taakko hagaadan yaagiiddi yiis;  <span class="verse" id="V2">2&#160;</span>“Laa asa na7au, Xiiroosassi zilaala.  <span class="verse" id="V3">3&#160;</span>Abbaa doonan de7iyaanne abbaa doona daro biittatun de7iya asaara zal77iya, he katamaassi hagaadan yaagada yoota; ‘Ubbaa Haariya GODAI hagaadan yaagees; “Nenoo Xiiroosaa, neeni, ‘Taani puulan wotoi bainna kumetta’ yaagada otorettadasa.  <span class="verse" id="V4">4&#160;</span>Ne zawai abbaa gul77aana; nena keexxiyaageeti nena lo77o markkabedan oottidi keexxidosona.  <span class="verse" id="V5">5&#160;</span>Ne sanqqaa Saniira giyo sohuwaappe qanxxido xiiddan oottidosona; ne markkabiyaa tuussaa Liibaanoosappe yiida zigaappe giigissidosona.  <span class="verse" id="V6">6&#160;</span>Markkabiyaa solddissanau haattaa guyye pushakkiya ne mooqeta Baasaane ettaappe oottidosona; ne wuigiyaa Qophphiroosappe yiida dumma xiiddaa sanqqan oottidosona; he wuigee danggarssaa zaaliyan alleeqettiis.  <span class="verse" id="V7">7&#160;</span>Ne sharai banddiraadan haahuwan beettana mala, kushiyan sikkidi alleeqissido Gibxxetu liinuwaappe oosettidaagaa; nena goolloyiyoobatikka Eliisha haruuruwaappe yiida, salo milatiyaanne ochchaa teeraa milatiya carqqiyaappe oosettidaageeta.  <span class="verse" id="V8">8&#160;</span>Ne markkabiyaa solddissiyaageeti Sidoonanne Ariwaada geetettiya katamatuppe yiidaageeta; ne markkabiyaa laaggiyaageeti loohida ne asata.  <span class="verse" id="V9">9&#160;</span>Markkabiyaa giddon za77idasaa shiddiyaageeti Gebaalappe yiida cimatanne eranchcha asata; abban biya markkabe ubban de7iya oosanchchati ne suuqiyaappe shammoosona. </div><div class='p'> <span class="verse" id="V10">10&#160;</span>“ ‘ “Parsseppe, Lidiyaappenne Liibiyaappe yiida olanchchati ne olanchchata maaddidi olettidosona; bantta gonddalliyaanne bantta ola qophiyaa ne giddon kaqqidosona; kaqqidi eti nena bonchchissidaageeta.  <span class="verse" id="V11">11&#160;</span>Ariwaadeppenne Heleekappe yiida olanchchati ne dirssaa gimbbiyan naagoosona; Gamaadappe yiida asati ne adussa gimbbiyan naagoosona. Eti bantta gonddalliyaa ne gimbbiyaa yuushuwan kaqqidosona; neeni puulan wotoi bainna kumetta gidanaadan oottidaageeti eta. </div><div class='p'> <span class="verse" id="V12">12&#160;</span>“ ‘ “Ne duretettaa daruwaa gaasuwan Tarsseesi nenaara zal77iis; i biraa, birataa, qorqqoruwaanne irssaasiyaa immidi, ne miishshaara laammiis.  <span class="verse" id="V13">13&#160;</span>Giriikee, Tubaalinne Mesheki nenaara zal77idosona; ailletanne nahaasiyaa birataappe oosettida miishshaa immidi, ne miishshaara laammidosona.  <span class="verse" id="V14">14&#160;</span>Beeti-Togarmmi toggiyo parata, ola paratanne baluqota immidi, ne miishshaara laammiis.  <span class="verse" id="V15">15&#160;</span>Rooda biittaa asai nenaara zal77iis; qassi abbaa doona biittatun de7iya asai danggarssaa zaaliyaanne zophphiyaa giyo mittaa ehiidi, neeyyo qanxxiis. </div><div class='p'> <span class="verse" id="V16">16&#160;</span>“ ‘ “Ne duretettaa daruwaa gaasuwan, Sooriyaa asatikka nenaara zal77idosona; eti maata milatiya inqquwaa, zo7o inqquwaa, yeleelluwaappe oosettida alleequwaa, ochchaa teeraa milatiya carqqiyaa, lee7e liinuwaanne alleequwaa sikkido maayuwaa immidi, ne miishshaara laammidosona.  <span class="verse" id="V17">17&#160;</span>Yihudaanne Israa7eela asati nenaara zal77idosona; eti gisttiyaa, mal77o komppuwaa, eessaa, zaitiyaanne balasaame giyo xaliyaa immidi, ne miishshaara laammidosona.  <span class="verse" id="V18">18-19&#160;</span>Ne duretettaa daruwaa gaasuwaaninne ne shiishshido dumma dumma miishshatu gaasuwan Damasqqo asati nenaara zal77idosona; eti Helbboona woiniyaa eessaanne Saahoora dorssaa ikisiyaa immidi, ne miishshaara laammidosona. Hegaadankka qassi, qoxxido birataanne dumma dumma qimameta neeyyo immidi laammidosona. </div><div class='p'> <span class="verse" id="V20">20&#160;</span>“ ‘ “Dadaana asati kooraa gilaasiyaa ehiidi zal77idosona.  <span class="verse" id="V21">21&#160;</span>Arabatinne Qeedaare biittaa halaqati ubbai ne zal77e miishshaassi dorssa marata, dorssa orggetanne deeshshata ehiidi zal77idosona.  <span class="verse" id="V22">22&#160;</span>Saabanne Raa7ima zal77anchchati inqquwaa, worqqaanne lo77o doorettida qimameta immidi, ne miishshaara laammidosona.  <span class="verse" id="V23">23&#160;</span>Kaaraane, Kaneeha, Edene, Asoorenne Kilimmaada geetettiya katamati ubbai nenaara zal77idosona.  <span class="verse" id="V24">24&#160;</span>Eti lo77o maayota, salo milatiya maayuwaa, alleequwaa sikkido maayuwaa, gazza minxxaafeta, loitti dooqqido baqettaanne wodoruwaa immidi, ne miishshaara laammidosona. </div><div class='p'> <span class="verse" id="V25">25&#160;</span>“ ‘ “Ne miishshati zal77anchchatu gita markkabetun caanettidi biidosona. Neenikka darobai caanettin kumada, abbaa bollan biya markkabe mala gidadasa.  <span class="verse" id="V26">26&#160;</span>Ne markkabiyaa solddissiyaageeti nena ekkidi, abbau giddo ginaa efiidosona; shin arshsho carkkoi nena abbaayyo giddo ginan mentterettiis.  <span class="verse" id="V27">27&#160;</span>Neeni meqerettido gallassi ne duretettainne ne zal77e miishshai ubbai, ne markkabiyaa solddissiyaageeti, ne markkabiyaa laaggiyaageeti, ne markkabe giddon za77idasaa shiddiyaageeti, ne zal77anchchatinne ne giddon de7iya olanchchati ubbai abbaa giddo muukettidosona.  <span class="verse" id="V28">28&#160;</span>Muukettiyaageeti waassiyo cenggurssai abbaa gaxaa gakkanaashin siyettees. </div><div class='p'> <span class="verse" id="V29">29&#160;</span>“ ‘ “Markkabiyaa solddissiyaageetinne laaggiyaageeti ubbai bantta markkabetuppe kiyidi, abbaa gaxan eqqidosona.  <span class="verse" id="V30">30&#160;</span>Eti ubbaikka bantta huuphiyan baanaa qolidi, bidinttan gonddorettiiddi, ne bashshaa gishshau, iita yeehuwaa yeekkidosona.  <span class="verse" id="V31">31&#160;</span>Neeyyo kayyottidi, bantta huuphiyaa meedidi, waaruwaa maayidosona; eti daro mishettidi, neeyyo yeekkidosona.  <span class="verse" id="V32">32&#160;</span>Neeyyo eti hagaadan yaagidi zilaalidosona; </div><div class='q'>‘Ha77i abbaa giddon sirphphi giida, </div><div class='q2'>Xiiroosaara likkettiyai oonee? </div><div class='q'> <span class="verse" id="V33">33&#160;</span>Ne zal77e miishshai abbaa pinnidi yiyo wode, </div><div class='q'>biittan de7iya daro asaa kalssadasa; </div><div class='q2'>ne aquwan kawoti duretidosona. </div><div class='q'> <span class="verse" id="V34">34&#160;</span>SHin ha77i abbaa ciimman meqerettadasa. </div><div class='q'>Ne zal77e miishshaikka neeyyo oottiya asati </div><div class='q2'>ubbatikka nenaara abbaa giddon muukettidi xayidosona. </div><div class='q'> <span class="verse" id="V35">35&#160;</span>Abbaa doona biittatun de7iya asai ubbai </div><div class='q2'>ne bolli gakkidabaa be7idi dagammidosona. </div><div class='q'>Eta kawotikka daro yayyidosona; </div><div class='q2'>eta som77oi yashshaa erissees. </div><div class='q'> <span class="verse" id="V36">36&#160;</span>Ne wurssettai daganttiyaagaa gidiis; </div><div class='q2'>neeni naa77antto mulekka de7akka. </div><div class='q'>Hegaa gishshau, biitta ubban de7iya </div><div class='q2'>zal77anchchati, “Poora!” giidosona’ </div><div class='m'>yaagidi zilaalidosona” yaagees’ yaaga” yaagiiddi yiis. </div><ul class='tnav'>
<li><a href='index.htm'>Hizqqeela</a></li>
<li><a href='EZK26.htm'>&lt;</a></li>
<li><a href='EZK.htm'>27</a></li>
<li><a href='EZK28.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
