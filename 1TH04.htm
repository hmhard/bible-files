<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Koiro Tasalonqqe 4</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Koiro Tasalonqqe</a></li>
<li><a href='1TH03.htm'>&lt;</a></li>
<li><a href='1TH.htm'>4</a></li>
<li><a href='1TH05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Xoossaa Ufaissiya De7uwaa </div><div class='p'> <span class="verse" id="V1">1&#160;</span>Simmi wurssettan, ta ishatoo, Xoossaa ufaissanau intte waani de7anau bessiyaakko, nuuppe tamaarideta. Hegee intte kaseesappe de7iyo maaraa; shin ha77i intte kaseegaappe loittidi oottanaadan, Godaa Yesuusa sunttan inttena woossoosinne zoroos.  <span class="verse" id="V2">2&#160;</span>Aissi giikko, nuuni Godaa Yesuusa maataa baggaara intteyyo immido azazoi augaakko, intte ereeta. </div><div class='p'> <span class="verse" id="V3">3&#160;</span>Aissi giikko, Xoossai intteppe koyiyoogee aibee giikko, intte geeshsha gidanaagaanne shaaramuxiyoogaa muleera agganaagaa koyees.  <span class="verse" id="V4">4&#160;</span>Intte ubbai huuphen huuphen geeshshatettaaninne bonchchuwan machcho waati ekkiyaakko eranau besseesippe attin,  <span class="verse" id="V5">5&#160;</span>Xoossaa erenna ammanenna asatudan, keehi amottiyoogan ekkanau bessenna.  <span class="verse" id="V6">6&#160;</span>Nuuni qassi kase intteyyo yootidoogaadaaninne inttena mintti zoridoogaadan, Godai hagaa malaban ubban halo kessiyaagaa gidiyo gishshau, ooninne ha yohuwan ba ishaa naaqqanaunne cimmanau bessenna.  <span class="verse" id="V7">7&#160;</span>Aissi giikko, Xoossai nuna geeshshatettan de7anau xeesidoogaappe attin, tunatettan de7anau xeesibeenna.  <span class="verse" id="V8">8&#160;</span>Hegaa gishshau, ha timirttiyaa ixxiya ooninne intteyyo ba Geeshsha Ayyaanaa immiya Xoossaa ixxeesippe attin, asa ixxenna. </div><div class='p'> <span class="verse" id="V9">9&#160;</span>Intte intte huuphen issoi issuwaa siiqanaadan, Xoossai inttena tamaarissido gishshau, intte intte ishata waati siiqanau bessiyaakko, nuuni xaafanau koshshenna.  <span class="verse" id="V10">10&#160;</span>Qassi Maqidooniyaa biitta ubban de7iya ishata ubbata tumu intte siiqeeta. SHin nu ishatoo, intte hegaappe gujji gujjidi eta siiqana mala, inttena woossoos. </div><div class='p'> <span class="verse" id="V11">11&#160;</span>Nuuni kase intteyyo yootidoogaadan, woppu giida de7uwaa de7ite. Qassi intte huuphe oosuwaa oottidi, inttena koshshiyaabaa demmite.  <span class="verse" id="V12">12&#160;</span>Hegaa gidikko, ammanennaageetu matan intte bonchchettananne qassi inttena koshshiyaabau oonanne auddashekketa. </div><div class='s'>Godai Yiyo Wode Haiqqiichchida Asainne Paxa De7iya Asai Hananabaa </div><div class='p'> <span class="verse" id="V13">13&#160;</span>SHin nu ishatoo, intte sinttappe demmana giidi ufaissan naagiyoobi bainna asatudan kayyottenna mala, haiqqida asatubaa intte erana mala koyoos.  <span class="verse" id="V14">14&#160;</span>Nuuni Yesuusi haiqqidoogaanne qassi haiquwaappe i denddidoogaa ammanoos; hegaadankka, Xoossai Yesuusa ammanidi haiqqidaageeta Yesuusaara ehaanaagaa ammanoos. </div><div class='p'> <span class="verse" id="V15">15&#160;</span>Aissi giikko, nuuni intteyyo yootiyo Godaa qaalai hagaa; nuuni paxa de7iyaageeti, Godai yiyo gallassi hagan de7iyaageeti, haiqqidaageetuppe kasetokko.  <span class="verse" id="V16">16&#160;</span>Aissi giikko, Godai ba huuphen azazuwaara, kiitanchchatu halaqaa cenggurssaara, Xoossaa malkkataa giirettaara saluwaappe wodhdhana. Kiristtoosa ammanidi haiqqidaageeti kasetidi haiquwaappe denddana.  <span class="verse" id="V17">17&#160;</span>Hegaappe guyyiyan, nuuni he wode paxa de7iyaageeti, Godaara carkkuwaa giddon gaittanau etaara issippe shaaran pude shiiqana. Hegan nuuni Godaara issippe ubba wode de7ana.  <span class="verse" id="V18">18&#160;</span>Hegaa gishshau, ha haasayan issoi issuwaa minttettite. </div><ul class='tnav'>
<li><a href='index.htm'>Koiro Tasalonqqe</a></li>
<li><a href='1TH03.htm'>&lt;</a></li>
<li><a href='1TH.htm'>4</a></li>
<li><a href='1TH05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
