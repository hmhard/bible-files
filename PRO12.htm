<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Leemiso Maxaafaa 12</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Leemiso Maxaafaa</a></li>
<li><a href='PRO11.htm'>&lt;</a></li>
<li><a href='PRO.htm'>12</a></li>
<li><a href='PRO13.htm'>&gt;</a></li>
</ul>
<div class="main">
 
<div class='chapterlabel' id="V0"> 12</div><div class='p'> <span class="verse" id="V1">1&#160;</span>Seeriyoogaa dosiya uri eratettaa dosees; shin seeraa ixxiya uri damma. </div><div class='p'> <span class="verse" id="V2">2&#160;</span>Lo77o asi GODAAPPE sabaa demmees; shin GODAI genanchchata pirddees. </div><div class='p'> <span class="verse" id="V3">3&#160;</span>Asa iitatettai minttidi essenna; shin xillotu xaphoi qaaxxenna. </div><div class='p'> <span class="verse" id="V4">4&#160;</span>Wozannaama maccaasiyaa ba keettaawau kallachcha mala; shin ba keettaawaa kaushshiya maccaasiyaa a meqettaa miya ajaajje mala. </div><div class='p'> <span class="verse" id="V5">5&#160;</span>Xillotu qofai suure; shin iitatu zoree cimo. </div><div class='p'> <span class="verse" id="V6">6&#160;</span>Iitatu haasayai asa woranaassa; shin xillotu haasayai eta ashshees. </div><div class='p'> <span class="verse" id="V7">7&#160;</span>Iita asati kunddana; etau zerettikka attenna; shin xillotu zerettai minnidi de7ana. </div><div class='p'> <span class="verse" id="V8">8&#160;</span>Asi ba aadhdhida eratettaa keenaa galatettees; shin geella qofai de7iyo asi karettees. </div><div class='p'> <span class="verse" id="V9">9&#160;</span>Dure asa milatidi, metuwan de7iya asaappe coo asa milatidi, oottiiddi ba de7uwaa sugiya asi keha. </div><div class='p'> <span class="verse" id="V10">10&#160;</span>Xillo asi ba mehiyaassi qarettees; shin iita asa kehatettau meqetti baawa. </div><div class='p'> <span class="verse" id="V11">11&#160;</span>Ba biittaa mintti oottiya urai kattaa kallees; shin pattennabaa yedettiya uri akeekai paccidoogaa. </div><div class='p'> <span class="verse" id="V12">12&#160;</span>Iitati nagaranchcha asatu omooduwaa ekkanau amottoosona; shin xillotu xaphoi daayidi de7ana. </div><div class='p'> <span class="verse" id="V13">13&#160;</span>Iita asa a doonaappe kiyida haasayai pire gididi oiqqees; shin xilloi metuwaappe kessi ekkees. </div><div class='p'> <span class="verse" id="V14">14&#160;</span>Asi ba doonaappe kiyiya qaalan lo77obaa kallees; ba oottido oosuwaa waagaakka ekkees. </div><div class='p'> <span class="verse" id="V15">15&#160;</span>Eeyya asi biyo buussai au a huuphen likke milatees; shin aadhdhida eranchcha asi zoriyaa siyees. </div><div class='p'> <span class="verse" id="V16">16&#160;</span>Eeyya uraa hanqqoi sohuwaara erettees; shin cincca asi cashshaa wudenna. </div><div class='p'> <span class="verse" id="V17">17&#160;</span>Tumaa haasayiya asi suurebaa yootees; shin worddo markkai wordduwaa yootees. </div><div class='p'> <span class="verse" id="V18">18&#160;</span>Akeekennan haasayiyo haasayai cuphedan caddees; shin aadhdhida eranchchaa inxxarssai pattees. </div><div class='p'> <span class="verse" id="V19">19&#160;</span>Worddo haasayi guutta wodiyaassa; shin tuma haasayi merinau de7ana. </div><div class='p'> <span class="verse" id="V20">20&#160;</span>Iitaa qoppiyaageetu wozanan genee de7ees; shin sarobaa zorettiyaageetu wozanan ufaissai kumees. </div><div class='p'> <span class="verse" id="V21">21&#160;</span>Xillota metoi gakkenna; shin iitatussi metoppe attin, harabi de7enna. </div><div class='p'> <span class="verse" id="V22">22&#160;</span>GODAI worddanchchata ixxees; shin tumanchcha asatun i ufaittees. </div><div class='p'> <span class="verse" id="V23">23&#160;</span>Cincca asi ba eraa qottees; shin eeyyati bantta eeyyatettaa yootoosona. </div><div class='p'> <span class="verse" id="V24">24&#160;</span>Minnidi oottiya uri deriyaa haarees; shin azallai haarettees. </div><div class='p'> <span class="verse" id="V25">25&#160;</span>Hirggiyoogee asa ufaissaa diggees; shin shonggaara de7iya haasayai a ufaissees. </div><div class='p'> <span class="verse" id="V26">26&#160;</span>Xillo asi ba shooruwaa zoridi, suure ogiyaa kaalettees; shin iitatu ogee tumaappe haassees. </div><div class='p'> <span class="verse" id="V27">27&#160;</span>Azalla asi shankkatidi ehiido ashuwaa kattenna; shin asau aqoi minnidi oottiyoogaa. </div><div class='p'> <span class="verse" id="V28">28&#160;</span>Xillotettaa ogiyan de7oi de7ees; he ogiyan haiqoi baawa. </div><ul class='tnav'>
<li><a href='index.htm'>Leemiso Maxaafaa</a></li>
<li><a href='PRO11.htm'>&lt;</a></li>
<li><a href='PRO.htm'>12</a></li>
<li><a href='PRO13.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
