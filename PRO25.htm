<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Leemiso Maxaafaa 25</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Leemiso Maxaafaa</a></li>
<li><a href='PRO24.htm'>&lt;</a></li>
<li><a href='PRO.htm'>25</a></li>
<li><a href='PRO26.htm'>&gt;</a></li>
</ul>
<div class="main">
 
<div class='chapterlabel' id="V0"> 25</div><div class='s'>Solomoni Xaafido Hara Leemisota </div><div class='p'> <span class="verse" id="V1">1&#160;</span>Hageetikka qassi, Yihudaa Kawuwaa Hizqqiyaasa asati duuqqidi xaafido Solomona leemisota. </div><div class='p'> <span class="verse" id="V2">2&#160;</span>Xuuraa genttiyoogee Xoossaayyo bonchcho; xuuraa pilggidi kessiyoogee qassi kawotuyyo bonchcho. </div><div class='p'> <span class="verse" id="V3">3&#160;</span>Salotu xoqqatettaanne sa7aa ciimmatettaa asi gakkennaagaadan, kawotu qofaakka asi eranau danddayenna. </div><div class='p'> <span class="verse" id="V4">4&#160;</span>Biraappe shiyaa diggargga; hegaappe guyyiyan, wogaacee qoxxidi, lo77obaa kessana. </div><div class='p'> <span class="verse" id="V5">5&#160;</span>Kawuwaa sinttappe iitata diggargga; yaatikko, a kawotaa araatai xillotettan minni eqqana. </div><div class='p'> <span class="verse" id="V6">6&#160;</span>Kawuwaa sintti aadhdhiyo wode ceeqettoppa; gita asatuppe gidduwan soho koyoppa.  <span class="verse" id="V7">7&#160;</span>Neeppe gitatiya asassi sohuwaa immanau halaqai nena denttin kauyyiyoogaappe, halaqai nena, “Hagaakko xoqqu ga” giyoogee neeyyo keha. </div><div class='p'> <span class="verse" id="V8">8&#160;</span>Ne aifiyan be7idobaa markkattanau dabaabaa baanau eesotoppa; aissi giikko, neeni markkatta simmin, hara asi ne markkatettai bala gidiyoogaa qonccissikko, neeni yeellatana.  <span class="verse" id="V9">9&#160;</span>Neeppenne ne shooruwaappe gidduwan palami merettikko, aara haasayada ne palamaa wurssa. Hara asa xuuraa qonccissoppa.  <span class="verse" id="V10">10&#160;</span>Hegee xayikko, neeni odiyoogaa siyida asi nena kaushshana; hegan ne sunttai naa77antto simmennaadan moorettana. </div><div class='p'> <span class="verse" id="V11">11&#160;</span>Koshshiyo wodiyan haasayettida likke qaalai biraa bolli tigido worqqaa alleequwaa mala. </div><div class='p'> <span class="verse" id="V12">12&#160;</span>Ezggiya uraa eranchcha asi zoriyo zoree haittan wottido worqqaa woikko geeshsha worqqaappe oottido alleequwaa mala. </div><div class='p'> <span class="verse" id="V13">13&#160;</span>Kattaa cakkiyo boniyan irxxa haattai uyin aliyoogaadan, kiittin ammanettiya asi bana kiittiyaageeta ufaissees. </div><div class='p'> <span class="verse" id="V14">14&#160;</span>Immennabaa “Immana” yaagiiddi ceeqettiya asi iri bainna shaaraanne carkkuwaa mala. </div><div class='p'> <span class="verse" id="V15">15&#160;</span>Danddayanchcha asi deriyaa haariyaagau odidi maizzees; liiqo qaalai meqettaa kanttidi gelees. </div><div class='p'> <span class="verse" id="V16">16&#160;</span>Eessaa demmikko, kallana gakkanaashin ma; shin darissikko, neeni cooyana.  <span class="verse" id="V17">17&#160;</span>Nena uufidi ixxennaadan, ne shooruwaa soo ubbaton booppa. </div><div class='p'> <span class="verse" id="V18">18&#160;</span>Ba shooruwaa bolli wordduwan markkattiya asi dullai, bisoinne qara zubbee asa qohiyoogaa keenaa qohees. </div><div class='p'> <span class="verse" id="V19">19&#160;</span>Metuwaa wode ammanettenna uran zemppiyoogee qaaxxiya achchan coommiyoogaanne silida tohuwan hemettiyoogaa mala. </div><div class='p'> <span class="verse" id="V20">20&#160;</span>Azzani uttida asassi yettaa yexxiyoogee meego gallassi maayuwaa qaariyoogaanne masunttaa bolli caalabaa tigiyoobaa mala. </div><div class='p'> <span class="verse" id="V21">21&#160;</span>Ne morkkee namisettikko, miza; saamettikko, ushsha.  <span class="verse" id="V22">22&#160;</span>Aissi giikko, neeni hegaa oottiyoogee a huuphiyan tamaa bonqquwaa kaashidi qoliyoogaa mala. GODAIKKA neeyyo woitana. </div><div class='p'> <span class="verse" id="V23">23&#160;</span>Huuphessa bagga carkkoi iraa ehiyoogaadan, zigirssai hanqquwaa ehees. </div><div class='p'> <span class="verse" id="V24">24&#160;</span>Ooyettiya maccaaseera issi keettan de7anaappe son shakkuwaa huuphiyan de7iyoogee keha. </div><div class='p'> <span class="verse" id="V25">25&#160;</span>Daafurida uri irxxa haattaa uyidi aliyoogaadan, haaho biittaappe yiya lo77o odoi ufaissees. </div><div class='p'> <span class="verse" id="V26">26&#160;</span>Iita uraa eeshshaa tamaariya xillo asi bulqqotida pulttuwaanne moorettida olla haattaa mala. </div><div class='p'> <span class="verse" id="V27">27&#160;</span>Daro eessaa miyoogee lo77o gidenna; hegaadankka, ba bonchcho koyiyoogee bonchchissenna. </div><div class='p'> <span class="verse" id="V28">28&#160;</span>Ba huuphiyaa naagenna asi dirssai meqqido katamaa mala. </div><ul class='tnav'>
<li><a href='index.htm'>Leemiso Maxaafaa</a></li>
<li><a href='PRO24.htm'>&lt;</a></li>
<li><a href='PRO.htm'>25</a></li>
<li><a href='PRO26.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
