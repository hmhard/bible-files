<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Doomettaabaa 7</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Doomettaabaa</a></li>
<li><a href='GEN06.htm'>&lt;</a></li>
<li><a href='GEN.htm'>7</a></li>
<li><a href='GEN08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='p'> <span class="verse" id="V1">1&#160;</span>GODAI hegaappe guyyiyan Noha hagaadan yaagiis; “Neeni ne so asaa ubbaara markkabiyaa giddo gela; aissi giikko, taani ha wodiyaa yeletaa giddon neeni xillo gididoogaa be7aas.  <span class="verse" id="V2">2-3&#160;</span>Neeni geeshsha gidida mehenne do7a ubbaappe a qommuwaappe qommuwaappe attumaagaanne maccaagaa laappunaa laappunaa, geeshsha gidenna mehenne do7a ubbaappe a qommuwaappe qommuwaappe issi attumaagaanne issi maccaagaa, qassi saluwaa kafuwaappe a qommuwaappe qommuwaappe attumaagaanne maccaagaa laappunaa laappunaa oottada, sa7aa ubbaa bollan dumma dumma zerettai paxa attana mala nenaara ekkada gela.  <span class="verse" id="V4">4&#160;</span>Aissi giikko, laappun gallassaappe guyyiyan, taani oitamu gallassaanne oitamu qammaa ha sa7aa bollan iraa bukissana; yaatada taani medhdhido mereta ubbaa sa7aa bollappe quccana” yaagiis. </div><div class='p'> <span class="verse" id="V5">5&#160;</span>Yaagin Nohee GODAI a azazido ubbabaa oottiis. </div><div class='p'> <span class="verse" id="V6">6&#160;</span>Bashshaa haattai ha sa7aa bolli yiido wode, Nohe laittai usuppun xeeta.  <span class="verse" id="V7">7&#160;</span>Nohee, a attuma naati, a keettaayyiyaanne a naatu maccaasati bashshaa haattaappe attanau markkabiyaa giddo gelidosona.  <span class="verse" id="V8">8&#160;</span>Geeshsha mehiyaappenne do7aappe, geeshsha gidenna mehiyaappenne do7aappe, kafuwaappenne biittaara gooshettiyaageetu ubbaappe  <span class="verse" id="V9">9&#160;</span>Xoossai Noha azazidoogaadankka attumaageenne maccaagee naa77aa naa77aa gididi, Nohekko markkabiyaa giddo gelidosona.  <span class="verse" id="V10">10&#160;</span>Gelin laappun gallassaappe guyyiyan, bashshaa haattai ha sa7aa bollan yiis. </div><div class='p'> <span class="verse" id="V11">11&#160;</span>Nohee usuppun xeetu laittaa de7in, naa77antta aginan, tammanne laappuntta gallassan, he gallassankka biittaa giddon de7iya gita ciimmaa pultto ubbai xuuqqi bayiis; saluwan de7iya haattaa maskkootetikka dooyetti wodhdhidosona;  <span class="verse" id="V12">12&#160;</span>dooyettin irai ha sa7aa bollan oitamu gallassaanne oitamu qammaa bukkiis.  <span class="verse" id="V13">13&#160;</span>He gallassankka Noheenne a attuma naati, Seemi, Kaaminne Yaafeeti, Nohe keettaayyiyaanne a naatu heezzaa maccaasati issippe markkabiyaa giddo gelidosona.  <span class="verse" id="V14">14&#160;</span>Etinne do7a ubbaappe ba qommuwan qommuwan, mehe ubbaappekka ba qommuwan qommuwan, biittaara gooshettiyaageetu ubbaappe ba qommuwan qommuwan, kafo ubbaappe ba qommuwan qommuwan, etaara issippe gelidosona;  <span class="verse" id="V15">15&#160;</span>de7o shemppoora de7iyaageeti ubbai naa77aa naa77aa gididi, Nohekko markkabiyan gelidosona;  <span class="verse" id="V16">16&#160;</span>Xoossai Noha azazidoogaadan, mereta ubbaappe attumanne macca gididi, markkabiyaa giddo gelidosona; gelin Nohee giddon de7ishin, GODAI markkabiyaa penggiyaa gorddiis. </div><div class='p'> <span class="verse" id="V17">17&#160;</span>Bashshaa haattai oitamu gallassaa sa7aa bollan bukkiiddi gam77iis; haattai daridi, markkabiyaa biittaappe pude denttiis.  <span class="verse" id="V18">18&#160;</span>Haattai biittaa bollan keehippe darin, markkabee haattaa bollan toohettiis.  <span class="verse" id="V19">19&#160;</span>Saloppe garssaara de7iya xoqqa dereti ubbai mitettana gakkanaashin, haattai ha sa7aa bollan keehi wolqqaappe dariis.  <span class="verse" id="V20">20&#160;</span>Haattai deretu xeeraappe aadhdhidi, tammanne ichchashu wara gakkanaashin tookkiis.  <span class="verse" id="V21">21&#160;</span>Yaatin sa7aa bollan paxa qaaxxiya meretati ubbai: kafoi, mehee, do7ai, sa7aa bollan sham77i giya mereta ubbainne asai ubbai haiqqiis.  <span class="verse" id="V22">22&#160;</span>Ee, mela biittaa bollan de7iya, ba siireera de7o shemppuwaa shemppiya ubbaikka haiqqiis.  <span class="verse" id="V23">23&#160;</span>Ha sa7an paxa de7iyaabai ubbai: asai, meheenne do7ai, biittaara gooshettiya meretatinne saluwaa kafoti ubbaikka sa7aappe qucettidosona. Qucettin Nohe xalaalainne aara markkabe giddon de7iyaageeti attidosona.  <span class="verse" id="V24">24&#160;</span>He haattai xeetanne ishatamu gallassa gakkanaassi sa7aa bollan gam77iis. </div><ul class='tnav'>
<li><a href='index.htm'>Doomettaabaa</a></li>
<li><a href='GEN06.htm'>&lt;</a></li>
<li><a href='GEN.htm'>7</a></li>
<li><a href='GEN08.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
