<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Luqaasa 7</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luqaasa</a></li>
<li><a href='LUK06.htm'>&lt;</a></li>
<li><a href='LUK.htm'>7</a></li>
<li><a href='LUK08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>Yesuusi Mato Halaqaa Ashkkaraa Pattiis </div><div class='r'>(Maatiyoosa 8:5-13) </div><div class='p'> <span class="verse" id="V1">1&#160;</span>Yesuusi ubbabaa asau wurssi odirggidoogaappe guyye baggan, Qifirinaahooma geliis.  <span class="verse" id="V2">2&#160;</span>Issi mato halaqai de7iyaagaassi i dosiyo ashkkarai harggidi, haiqqana matiis.  <span class="verse" id="V3">3&#160;</span>He mato halaqai Yesuusabaa siyido wode, Yesuusi yiidi, ba ashkkaraa pattanau woossana mala, Yihudaa cimata Yesuusakko kiittiis.  <span class="verse" id="V4">4&#160;</span>Etinne Yesuusakko yiidi, “Neeni hegaa ayyo oottanau bessees.  <span class="verse" id="V5">5&#160;</span>Aissi giikko, i nu asaa siiqidi, Aihuda woosa keettaa ba miishshan keexxiis” yaagidi daro woossidosona. Yesuusinne etaara biis. </div><div class='p'> <span class="verse" id="V6">6&#160;</span>Biidi mato halaqaa keettaa gakkanau matido wode, mato halaqai ba laggeta akko kiittidi, “Ta Godau, daafuroppa; aissi giikko, nena ta soo gelissanau tau bessenna.  <span class="verse" id="V7">7&#160;</span>Hegaa gishshau, taani neekko shiiqanau laafa gidiyoogaa erais; shin neeni doona xalaalaa haasaya; ta ashkkarai paxana.  <span class="verse" id="V8">8&#160;</span>Taani taappe bollaara de7iyaageetuyyo haarettiya asa; taappe garssaara wotaaddarati de7oosona. Taani issuwaa, ‘Ba’ giikko bees; qassi hinkkuwaa, ‘Haa ya’ giikko yees; ta ashkkaraa, ‘Hagaa ootta’ giikko oottees” yaagiis. </div><div class='p'> <span class="verse" id="V9">9&#160;</span>Yesuusi hegaa siyido wode, aban garamettidi, guyye simmidi, bana kaalliya daro asaa, “Inttena gais; taani hagaa mala ammanuwaa harai atto, Israa7eela biittankka be7abeikke” yaagiis. </div><div class='p'> <span class="verse" id="V10">10&#160;</span>Kiitettida asati mato halaqaa soo guyye simmidi, a ashkkarai paxidaagaa be7idosona. </div><div class='s'>Yesuusi Issi Am77ee Na7aa Haiquwaappe Denttiis </div><div class='p'> <span class="verse" id="V11">11&#160;</span>Guyyeppe Yesuusi ba erissiyo ashkkaratuuranne daro asaara Naina giyo issi katamaa biis.  <span class="verse" id="V12">12&#160;</span>Yesuusi katamaa dooni shiiqido wode, asai haiqqida asa ahaa tookkidi efees. Haiqqidaageenne ba aayeessi issi na7aa; a ba azinai haiqqoosappe am77e gidada de7ausu. Katamaa asaappe daroi o kaalliis.  <span class="verse" id="V13">13&#160;</span>Godai o be7idi, iyyo qarettidi, “Yeekkoppa” yaagiis.  <span class="verse" id="V14">14&#160;</span>I shiiqidi, ahaa saaxiniyaa bochchin, tookkida asai eqqiis. Yesuusi, “Na7au, dendda gais” yaagin,  <span class="verse" id="V15">15&#160;</span>haiqqidaagee xoqqu giidi uttiis. Qassi haasayaa doommin, Yesuusi na7aa a aayeessi immiis. </div><div class='p'> <span class="verse" id="V16">16&#160;</span>Asa ubbai daro yayyidi, “Hananabaa yootiya goobai nu giddon beettiis; qassi Xoossai ba asaa maaddanau yiis” yaagiiddi Xoossaa galatidosona.  <span class="verse" id="V17">17&#160;</span>Hagee i oottidobai Yihudaa biittaa ubbaaninne hegaa heeran de7iya biitta ubban haasayettiis. </div><div class='s'>Xammaqiya Yohaannisappe Yesuusakko Kiitettida Asata </div><div class='r'>(Maatiyoosa 11:2-19) </div><div class='p'> <span class="verse" id="V18">18&#160;</span>Yohaannisi erissiyo ashkkarati hegaa ubbaa Yohaannisassi yootidosona.  <span class="verse" id="V19">19&#160;</span>Yohaannisi ba erissiyo ashkkaratuppe naa77aa baakko xeesidi, “Yaanaagee neneeyye? Woikko nuuni haraa naaganee?” yaagidi, eti oichchana mala, Yesuusakko kiittiis. </div><div class='p'> <span class="verse" id="V20">20&#160;</span>Kiittin eti akko yiidi, “ ‘Yaanaagee neneeyye? Woikko nuuni haraa naaganee?’ yaagidi oichchana mala, Xammaqiya Yohaannisi nuna neekko kiittiis” yaagidosona. </div><div class='p'> <span class="verse" id="V21">21&#160;</span>He gallassi Yesuusi daro harggissidi, paxa kaa7iya sahuwaappenne iita ayyaanaappe daro asaa pattiis. Qassi daro qooqe asaa xeelissiis.  <span class="verse" id="V22">22&#160;</span>Yesuusi zaaridi, “Biidi intte be7idoogaanne siyidoogaa Yohaannisassi yootite; qooqeti xeelloosona; wobbeti hemettoosona; inchchirichchai oiqqidoogeeti paxoosona; tulleti siyoosona; haiqqidaageeti denddoosona; hiyyeesati wonggeliyaa mishiraachchuwaa siyoosona.  <span class="verse" id="V23">23&#160;</span>Tana sirenna urai anjjettidaagaa” yaagiis. </div><div class='p'> <span class="verse" id="V24">24&#160;</span>Yohaannisi kiittidoogeeti biichchidoogaappe guyyiyan, Yesuusi Yohaannisabaa shiiqida asaassi hagaadan yaagidi haasayiis; “Ai be7anau bazzo kiyidetii? Carkkoi qaattiyo shombboquwaa be7anau kiyidetiiyye?  <span class="verse" id="V25">25&#160;</span>Yaatin ai be7anau kiyidetii? Lo77iya maayuwaa maayida bitaniyaa be7anau kiyidetiiyye? Lo77iya maayuwaa maayidaageetinne duretidi ufaissan de7iyaageeti kawo keettan de7oosona.  <span class="verse" id="V26">26&#160;</span>Yaatin ai be7anau kiyidetii? Hananabaa yootiyaagaa be7anau kiyidetii? Ee; taani intteyyo odais; hananabaa yootiyaagaappekka aadhdhiyaagaa be7ideta.  <span class="verse" id="V27">27&#160;</span>Xoossaa maxaafan, </div><div class='q'>‘Godai, “Be7a, ta kiittiyoogaa </div><div class='q2'>taani neeppe sinttau yeddana. </div><div class='q'>I neeyyo ogiyaa kessana” yaagees’ </div><div class='m'>geetettidi Yohaannisabai xaafettiis. </div><div class='p'> <span class="verse" id="V28">28&#160;</span>“Taani intteyyo odais; aayee uluwaappe yelettida asa ubban Xammaqiya Yohaannisappe aadhdhiya ooninne de7ibeenna; shin Xoossaa kawotettan ubbaappe laafiyaageekka appe aadhdhana” yaagiis. </div><div class='p'> <span class="verse" id="V29">29&#160;</span>Siyida asai ubbai harai atto qaraxaa shiishshiyaageeti attennan, Yohaannisan xammaqettidi, Xoossai xillo gidiyoogaa ammanidosona.  <span class="verse" id="V30">30&#160;</span>SHin higgiyaa tamaarissiyaageetinne Parisaaweti Yohaannisan xammaqettibeenna gishshau, Xoossai etassi qoppidobaa ixxidosona. </div><div class='p'> <span class="verse" id="V31">31&#160;</span>Yesuusi, “Yaatin taani ha wodiyaa asaa aibiira leemisoo? Eti ai milatiyoonaa?  <span class="verse" id="V32">32&#160;</span>Eti qocan uttiya naata milatoosona; bantta giddon issoi issuwaa xeesidi, ‘Nuuni intteyyo cachcha zayiyaa punnida; shin duribeekketa. Yeeho yettaakka kessida; shin yeekkibeekketa’ yaagoosona.  <span class="verse" id="V33">33&#160;</span>Aissi giikko, Xammaqiya Yohaannisi Xoomiiddinne woine eessa uyennan yin intte, ‘A bolli xalahee de7ees’ yaagideta.  <span class="verse" id="V34">34&#160;</span>Taani Asa Na7ai, maiddanne uyaidda yin, intte tana Asa Na7aa, ‘Ha yoraanne woine eessaa uyiyaagaa be7ite! Giiraa ekkiyaageetuuranne nagaranchchatuura siiqettees’ yaageeta.  <span class="verse" id="V35">35&#160;</span>SHin Xoossaa aadhdhida eratettai ba oosuwan tuma gididi beettees” yaagiis. </div><div class='s'>Issi Maccaasiyaa Yesuusa Tohuwaa SHittuwaa Tiyaasu </div><div class='p'> <span class="verse" id="V36">36&#160;</span>Parisaawetuppe issoi banaara laaxaa maanau Yesuusa woossin, Yesuusi a soo yiidi, laaxaa maanau uttiis.  <span class="verse" id="V37">37&#160;</span>He kataman issi nagaranchcha mishiriyaa de7iyaara Yesuusi a son laaxau uttidoogaa erada, albbasxxiroosa giyo shuchchaappe oosettida bilqqaadiyaa kumida shittuwaa ehaasu.  <span class="verse" id="V38">38&#160;</span>Guyyeera a tohuwaa matan eqqada yeekkishin, i afuttai a tohuwan xokkidi, laagottidoogaa ba huuphiyaa binnaanan quccausu. Tohuwaa quccaiddanne yeraidda shittuwan tiyausu.  <span class="verse" id="V39">39&#160;</span>Yesuusa ba soo xeesida Parisaawee hegaa be7idi, ba wozana giddon qoppiiddi, “A nagaranchcha gidiyo gishshau, hagee tumu hananabaa yootiyaagaa gidiyaakko, ha bana bochchiya mishiriyaa oonakko erana” yaagiis. </div><div class='p'> <span class="verse" id="V40">40&#160;</span>Yesuusi zaaridi, “Simoonaa, neessi taani odiyoobai de7ees” yaagiis. </div><div class='p'>Yaagin, Simooni, “Tamaarissiyaagoo, yoota” yaagiis. </div><div class='p'> <span class="verse" id="V41">41&#160;</span>Yesuusi hagaadan yaagiis; “Naa77u asati issi bitaniyaappe miishsha tal77idosona. Issoi naa77u xeetanne ishatamu biraa tal77in, naa77anttoi laatamanne ichchashu biraa tal77iis.  <span class="verse" id="V42">42&#160;</span>Hegaa qanxxanau etassi miishshi xayin, acuwaawai naa77aakka maariis. Yaatin etappe augee a aattidi siiqanai?” yaagiis. </div><div class='p'> <span class="verse" id="V43">43&#160;</span>Simooni zaaridi, “Dariya biraa aggido bitaniyaa gidennan aggenna” yaagiis. </div><div class='p'>Yaagin Yesuusi Simoona, “Tumu pirddadasa” yaagiis. </div><div class='p'> <span class="verse" id="V44">44&#160;</span>Yesuusi mishireekko xeellidi, Simoona hagaadan yaagiis; “Hanno mishiriyo be7ai? Taani ne soo yin, harai atto haattaa ta tohuwaassi immabaakka; shin hanna ba afuttan ta tohuwaa laagottada, ba huuphiyaa binnaanan quccaasu.  <span class="verse" id="V45">45&#160;</span>Neeni tana yerabaakka; shin a taani soo geloosappe ha77i gakkanaashin, ta tohuwaa yerausu.  <span class="verse" id="V46">46&#160;</span>Neeni ta huuphiyaa zaitiyan tiyabaakka; shin a ta tohuwaa shittuwan tiyaasu.  <span class="verse" id="V47">47&#160;</span>Hegaa gishshau, taani inttessi odais; a daro siiqido gishshau, i nagarai daroi atto geetettiis; shin guutta nagaraa atto giido urai guuttaa siiqees” yaagiis. </div><div class='p'> <span class="verse" id="V48">48&#160;</span>Yesuusi mishiriyo, “Ne nagarai attiis” yaagiis. </div><div class='p'> <span class="verse" id="V49">49&#160;</span>Yaagin, aara laaxaa maanau uttidaageeti bantta wozana giddon qoppiiddi, “Harai atto nagaraakka atto gaanau danddayiyaagee hagee oonee?” yaagidosona. </div><div class='p'> <span class="verse" id="V50">50&#160;</span>Yesuusi mishiriyo, “Nena ne ammanoi ashshiis; saruwan ba” yaagiis. </div><ul class='tnav'>
<li><a href='index.htm'>Luqaasa</a></li>
<li><a href='LUK06.htm'>&lt;</a></li>
<li><a href='LUK.htm'>7</a></li>
<li><a href='LUK08.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
