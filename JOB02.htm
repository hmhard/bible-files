<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 2</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB01.htm'>&lt;</a></li>
<li><a href='JOB.htm'>2</a></li>
<li><a href='JOB03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Seexaanai GODAA Sintti Naa77anttuwaa Yiis </div><div class='p'> <span class="verse" id="V1">1&#160;</span>Hara gallassikka qassi kiitanchchati GODAA sinttan beettanau yiidosona; Seexaanaikka qassi etaara issippe a sinttan beettanau yiis.  <span class="verse" id="V2">2&#160;</span>Yin GODAI Seexaanaa, “Laa neeni auppe yaadii?” yaagiis. </div><div class='p'>Yaagin Seexaanai GODAAYYO, “Taani sa7an ubban yaanne haanne yuuyiyoosaappenne simerettiyoosaappe yaas” yaagiis. </div><div class='p'> <span class="verse" id="V3">3&#160;</span>Yaagin GODAI a, “Ta ashkkaraa Iyyooba akeekada be7adii? Sa7aa bollan a milatiya boree bainnanne suure asi mulekka baawa. I GODAASSI yayyidi, iitabaappekka haakkida asa. Gaasoi bainnan taani a xaissana mala, neeni tana denttettinkka, ha77i gakkanaassi i ba suuretettan minni eqqiis” yaagiis. </div><div class='p'> <span class="verse" id="V4">4&#160;</span>Seexaanai zaaridi GODAA, “ ‘Hegee ta mashuwaa ekko!’ yaagiyoogaadan, asi ba shemppuwaa gishshau, bau de7iyaabaa ubbaa immana.  <span class="verse" id="V5">5&#160;</span>SHin neeni ne kushiyaa yeddada, a bolla ubbaa ane shoca. Yaatiyaakko i nena tumu ne sinttan qanggana” yaagiis. </div><div class='p'> <span class="verse" id="V6">6&#160;</span>Yaagin GODAI Seexaanaa, “Eeno, a woroppappe attin, a bolli neeni koyidobaa oottanau danddayaasa” yaagiis. </div><div class='s'>Seexaanai Iyyooba Naa77anttuwaa Paacciis </div><div class='p'> <span class="verse" id="V7">7&#160;</span>Hegaappe guyyiyan, Seexaanai GODAA sinttappe kiyidi, Iyyooba tohuwaappe huuphiyaa gakkanaassi iita masunttai a bolli kiyanaadan oottiis.  <span class="verse" id="V8">8&#160;</span>Yaatin, Iyyoobi bidinttaa bolli uttidi, kon77an bana goodiis. </div><div class='p'> <span class="verse" id="V9">9&#160;</span>A maccaasiyaa a, “Ha77i gakkanaassikka neeni ne suuretettan minna uttadii? Xoossaa qanggada haiqqaaga” yaagaasu. </div><div class='p'> <span class="verse" id="V10">10&#160;</span>Yaagin i zaaridi o, “Neeni eeyya maccaasadan haasayaasa. Nuuni Xoossaappe lo77obaa ekkii ekkidi, iitabaa ekkokkoniiyye?” yaagiis. </div><div class='p'>Ha ubbankka Iyyoobi ba giidoban nagaraa oottibeenna. </div><div class='s'>Heezzu Iyyooba Laggeti A Be7anau Yiidosona </div><div class='p'> <span class="verse" id="V11">11&#160;</span>Iyyooba laggeti heezzati, Temaana biittaappe Elifaazi, SHuuha biittaappe Bilddaadinne Naa7ima biittaappe Xoofaari Iyyooba bolli gakkida metuwaa siyido wode, ayyo qarettanaunne a minttettanau bantta sooppe bantta sooppe qaagetti ekkidi, issippe akko yiidosona.  <span class="verse" id="V12">12&#160;</span>Eti a haahuwan eqqidi xeelliyo wode, i Iyyooba gidiyoogaa eribookkona. Guyyeppe a gidiyoogaa erido wode, bantta qaalaa xoqqu oottidi yeekkidosona; bantta maayuwaakka pooshshidi, bantta huuphiyan buhiyaa qolidosona.  <span class="verse" id="V13">13&#160;</span>Hegaappe guyyiyan, eti aara laappun gallassaanne laappun qammaa biittan uttidosona. A sahoi keehi daridoogaa eti be7ido gishshau, ayyo ai asinne qaalanne qaattibeenna. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB01.htm'>&lt;</a></li>
<li><a href='JOB.htm'>2</a></li>
<li><a href='JOB03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
