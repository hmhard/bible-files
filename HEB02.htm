<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Ibraawe 2</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Ibraawe</a></li>
<li><a href='HEB01.htm'>&lt;</a></li>
<li><a href='HEB.htm'>2</a></li>
<li><a href='HEB03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Atotettai Gitabaa Gidiyoogaa </div><div class='p'> <span class="verse" id="V1">1&#160;</span>Hegaa gishshau, nuuni siyido tumu yohuwaappe wora beenna mala, he yohuwaa mintti oiqqanau bessees.  <span class="verse" id="V2">2&#160;</span>Aissi giikko, kiitanchchati yootido qaalai tuma gidiyo gishshau, naaqqiya woi azazettenna asai ubbai qaxxayettidobaa gidikko,  <span class="verse" id="V3">3&#160;</span>Yaatin, nuuni ha gita atotettaa wudennaageeta gidikko, waanidi kessi ekkanee? Godai koiro ba huuphen ha atotettaa yootiis; qassi i yootidoogaa siyidaageeti nuuyyo geeshshidi yootidosona.  <span class="verse" id="V4">4&#160;</span>He siyidaageeti markkattidoogaa bolli Xoossaikka malaataa, oorattabaanne Xoossai oottiyo dumma dumma malaataa oottiyoogan gujji markkattiis; qassi Geeshsha Ayyaanaa imuwaakka ba koyidoogaadan, gishi gattiis. </div><div class='s'>Atotettaayyo Kaalettiyaagaa </div><div class='p'> <span class="verse" id="V5">5&#160;</span>Aissi giikko, Xoossai nuuni haasayiyo sinttappe yaana sa7aa, kiitanchchata haarissibeenna.  <span class="verse" id="V6">6&#160;</span>SHin Xoossaa maxaafai issisan hagaadan yaagees; </div><div class='q'>“Xoossau, neeni asabaa qoppanau asi aibee? </div><div class='q2'>Woi neeni ayyo hirgganau i aibee? </div><div class='q'> <span class="verse" id="V7">7&#160;</span>Neeni kiitanchchatuppe </div><div class='q2'>amarida wodiyaa a guuttadasa. </div><div class='q'>A huuphiyankka bonchchonne </div><div class='q2'>saba akiliiliyaa wottadasa. </div><div class='q'> <span class="verse" id="V8">8&#160;</span>Qassi ubbabaa a tohuwaappe garssaara </div><div class='q2'>wottada haarissadasa” </div><div class='m'>yaagees. Aissi giikko, Xoossai ubbabaakka a haarissidoogan aani haarettibeennabi aibinne baawa; shin ha77i ubbabai ayyo haarettiyoobi nuuyyo beettenna.  <span class="verse" id="V9">9&#160;</span>SHin nuuni Yesuusa be7oos; Yesuusi Xoossaa aaro kehatettaa baggaara asa ubbau haiqqana mala, amarida wodiyaa kiitanchchatuppe garssa gidiis. Qassi haiqo waayiyaa i waayettido gishshau, poo7iya bonchchonne saba akiliiliyaa wottidaagaa ha77i nuuni be7oos.  <span class="verse" id="V10">10&#160;</span>Xoossai ubbabaa medhdhiyaagee, ubbabaakka naagiyaagee, Yesuusi daro naata ehiidi, banaara bonchchissana mala, waayiyaa baggaara Yesuusa bali bainnaagaa oottanau bessees; aissi giikko, he naata atotettaayyo kaalettiyaagee Yesuusa. </div><div class='p'> <span class="verse" id="V11">11&#160;</span>Aissi giikko, asa geeshshiyaagaukka qassi he geeyida asa ubbaukka Aawai issuwaa. Yesuusi eta, “Ta ishantta” giidi yeellatennan xeesiyoogee hegaassa.  <span class="verse" id="V12">12&#160;</span>Yesuusi, </div><div class='q'>“Taani ne sunttaa ta ishanttuyyo awaajjana. </div><div class='q2'>Maabaraa shiiquwankka nena galatana” </div><div class='m'>yaagees.  <span class="verse" id="V13">13&#160;</span>Qassi i, “Taani ta ammanuwaa Xoossan wottana” qassikka, “Xoossai tau immido naatuura taani hagan de7ais” yaagees. </div><div class='p'> <span class="verse" id="V14">14&#160;</span>Naata giidi i xeesiyoogeeti, ashoppenne suuttappe merettida asata gidiyo gishshau, Yesuusi ba huuphen eta milatidi, eta meretaa ekkiis; qassi i hegaa oottidoogee, xalahe halaqaa wolqqaa ba haiquwan xaissanaassa.  <span class="verse" id="V15">15&#160;</span>Qassi bantta de7o ubban haiquwau yayyidi, au ailletidi de7iyaageeta ubbata ailletettaappe kessiis. </div><div class='p'> <span class="verse" id="V16">16&#160;</span>Aissi giikko, Abrahaama zariyaa i maaddiyoogaappe attin, kiitanchchata maaddennaagee erettiis.  <span class="verse" id="V17">17&#160;</span>Hegaa gishshau, asaa nagarai atto geetettana mala, Xoossaa oosuwan ammanettida maariya qeese ubbatu halaqa gidana mala, ubbaban i ba ishantta milatanau bessees.  <span class="verse" id="V18">18&#160;</span>Aissi giikko, i ba huuphen paacettido gishshaunne waayettido gishshau, paacettiyaageeta maaddanau danddayees. </div><ul class='tnav'>
<li><a href='index.htm'>Ibraawe</a></li>
<li><a href='HEB01.htm'>&lt;</a></li>
<li><a href='HEB.htm'>2</a></li>
<li><a href='HEB03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
