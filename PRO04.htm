<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Leemiso Maxaafaa 4</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Leemiso Maxaafaa</a></li>
<li><a href='PRO03.htm'>&lt;</a></li>
<li><a href='PRO.htm'>4</a></li>
<li><a href='PRO05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Aawai Zoriyo Lo77o Zoriyaa </div><div class='p'> <span class="verse" id="V1">1&#160;</span>Ta naatoo, intte aawaa zoriyaa siyite; loitti ezggite; yaatikko, intte akeekana.  <span class="verse" id="V2">2&#160;</span>Taani intteyyo lo77o timirttiyaa immiyo gishshau, ta timirttiyaa yeggoppite.  <span class="verse" id="V3">3&#160;</span>Taani ta huuphenkka ta aawaassi na7a; ta aayeessikka a siiqiyo mexi issi na7a.  <span class="verse" id="V4">4&#160;</span>Ta aawai tana tamaarissiiddi, hagaadan yaagiis; “Taani odiyoogee neeyyo gelo; ta azazuwaa naaga; yaatikko, neeni paxa de7ana.  <span class="verse" id="V5">5&#160;</span>Aadhdhida eratettaanne akeekaa demmanau minna; taani neeyyo odidobaa dogoppa; ta qaalaappe kiyoppa.  <span class="verse" id="V6">6&#160;</span>Aadhdhida eratettaayyo zokkuwaa zaaroppa; aissi giikko, i nena ashshana; a siiqa; siiqikko i nena naagana.  <span class="verse" id="V7">7&#160;</span>Aadhdhida eratettai ubbaappe aadhdhiyo gishshau, aadhdhida eratettaa demma. Akeekai ne aquwaa ubbaa wurssi ekkikkokka a demma.  <span class="verse" id="V8">8&#160;</span>Neeni a bonchcha; ikka nena xoqqu xoqqu oottana; neeni a oiqqikko, i nena bonchchana.  <span class="verse" id="V9">9&#160;</span>I ne huuphiyan sabaa akiliiliyaa wottana; bonchcho kallachchaakka immana” yaagiis. </div><div class='p'> <span class="verse" id="V10">10&#160;</span>Ta na7au, siya; taani giyoogaakka ekka; ne bareekka aduqqana.  <span class="verse" id="V11">11&#160;</span>Taani nena aadhdhida eratettaa ogiyaa kaalettana; suure loossuwaarakka efaana.  <span class="verse" id="V12">12&#160;</span>Neeni hemettiyo wode, ne hemettiyoosan xubbiyaabi de7enna; woxxikkokka xubettakka.  <span class="verse" id="V13">13&#160;</span>Tamaaridoogaa hassaya; timirttee neeyyo de7o gidido gishshau, loitta naaga; yeddoppa.  <span class="verse" id="V14">14&#160;</span>Nagaranchchatu ogiyaa yedhdhoppa; iita asatu ogiyankka hemettoppa;  <span class="verse" id="V15">15&#160;</span>appe haakka; an hemettoppa; appe guyye simma; yaatada ne ogiyan ba.  <span class="verse" id="V16">16&#160;</span>Aissi giikko, eti iitabaa oottana gakkanaashin, xiskkanau danddayokkona; eti asa xubbennan eta xiskkoi efeenna.  <span class="verse" id="V17">17&#160;</span>Eti nagaraa oittadan moosona; sugettaa oosuwaakka ushshadan uyoosona. </div><div class='p'> <span class="verse" id="V18">18&#160;</span>Xillotu ogee gallassai seetana gakkanaashin, gujji gujji poo7iya maallado xalqqiyaa mala.  <span class="verse" id="V19">19&#160;</span>SHin nagaranchchatu ogee sakkana xumaa mala; eti aibin xubettiyaakkokka erokkona. </div><div class='p'> <span class="verse" id="V20">20&#160;</span>Ta na7au, taani yootiyoogaa siya; taani odiyoogaakka loittada ezgga.  <span class="verse" id="V21">21&#160;</span>Taani odidobati ne baazzaappe deshoppona; eta ne wozanan wotta.  <span class="verse" id="V22">22&#160;</span>Aissi giikko, etabai geliyo asau ubbau eti de7uwaa immoosona; eta bollaukka payyatettaa immoosona.  <span class="verse" id="V23">23&#160;</span>Ubbabaappekka ne wozanaa minttada naaga; aissi giikko, de7oi appe pulttees.  <span class="verse" id="V24">24&#160;</span>Ne doonaappe gene haasayaa digga; wordduwaa haasayiyaageetu achchappekka kichcha.  <span class="verse" id="V25">25&#160;</span>Sitti gaada sinttau xeella; ne aifee ne sinttan de7iyaabaa tishshi oottidi xeello.  <span class="verse" id="V26">26&#160;</span>Ne gediyaassi ogiyaa salallissa; suure oge xalaalan hemetta.  <span class="verse" id="V27">27&#160;</span>Suure ogiyaappe ushachchi haddirssi baqqoppa; ne tohoi iitasaa beennaadan naaga. </div><ul class='tnav'>
<li><a href='index.htm'>Leemiso Maxaafaa</a></li>
<li><a href='PRO03.htm'>&lt;</a></li>
<li><a href='PRO.htm'>4</a></li>
<li><a href='PRO05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
