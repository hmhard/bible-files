<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Yohaannisa 21</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Yohaannisa</a></li>
<li><a href='JHN20.htm'>&lt;</a></li>
<li><a href='JHN.htm'>21</a></li>
<li><a href='ACT01.htm'>&gt;</a></li>
</ul>
<div class="main">
 
<div class='chapterlabel' id="V0"> 21</div><div class='s'>Yesuusi Laappun Erissiyo Ashkkaratussi Beettiis </div><div class='p'> <span class="verse" id="V1">1&#160;</span>Hegaappe guyyiyan, Yesuusi Xibiriyaadoosa giyo abbaa lanqqiyan ba erissiyo ashkkaratuyyo naa77anttuwaa beettiis. I etau hagaadan beettiis.  <span class="verse" id="V2">2&#160;</span>Simoon PHeexiroosinne mentte giyo Toomaasi, Qaana Galiilappe yiida Naatinaa7eeli, Zabddiyoosa naatinne Yesuusi erissiyo ashkkaratuppe hara naa77ati issippe de7oosona. </div><div class='p'> <span class="verse" id="V3">3&#160;</span>Simoon PHeexiroosi etau, “Taani mole oiqqanau bais” yaagiis. </div><div class='p'>Yaagin eti, “Nuunikka nenaara baana” yaagidi, kiyidi wolwoluwaa giddo gelidosona; shin eti he gallassi qammi mole ainne oiqqibookkona. </div><div class='p'> <span class="verse" id="V4">4&#160;</span>Maallado wonttaara awai kiyanaappe kase, Yesuusi abbaa gaxan eqqiis; shin erissiyo ashkkarati Yesuusa gididoogaa eribookkona.  <span class="verse" id="V5">5&#160;</span>Yesuusi eta, “Naatoo, mole oiqqibeekketiiyye?” yaagiis. </div><div class='p'>Yaagin eti zaaridi, “Ainne oiqqibookko” yaagidosona. </div><div class='p'> <span class="verse" id="V6">6&#160;</span>I zaaridi, “Intte gitiyaa wolwoluwaappe ushachcha baggakko yeggite; amaridaagaa intte oiqqana” yaagiis. Hegaa gishshau, gitiyaa ushachcha baggakko yeggin, molee darido gishshau, goochchi kessanaagee eta xooniis. </div><div class='p'> <span class="verse" id="V7">7&#160;</span>Yesuusi siiqiyo ashkkarai PHeexiroosa, “Hagee Godaattennee!” yaagiis. Simooni PHeexiroosi Godaa i gididoogaa siyido wode, kallo de7iyo gishshau, ba maayuwaa maayidi, abbaa giddo guppi geliis.  <span class="verse" id="V8">8&#160;</span>SHin hinkko erissiyo ashkkarati molee kumi uttido gitiyaa goochchiiddi, wolwoluwan abbaappe gaxi kiyidosona; eti abbaappe naa77u xeetu wara keenaa haakkidi de7oosonappe attin, keehi haakkidi de7okkona.  <span class="verse" id="V9">9&#160;</span>Eti abbaappe gaxi kiyido wode, xiixinttaa bonqquwan molee de7iyaagaanne oittaa be7idosona. </div><div class='p'> <span class="verse" id="V10">10&#160;</span>Yesuusi eta, “Ha77i intte oiqqido moliyaappe amaridaagaa hammite” yaagiis. </div><div class='p'> <span class="verse" id="V11">11&#160;</span>Simoon PHeexiroosi wolwoluwan gelidi, xeetanne ishatamanne heezzu wogga moleti kumi uttido gitiyaa goochchidi, abbaappe gaxi kessiis; molee hegaa keena daro gidinkka gitee daakettibeenna. </div><div class='p'> <span class="verse" id="V12">12&#160;</span>Yesuusi eta, “Haa yiidi, qan77iyaa qan77ite” yaagiis. Erissiyo ashkkaratuppe issoinne, “Neeni oonee?” giidi a oichchanau xalibeenna; aissi giikko, Godaa i gididoogaa eti eridosona.  <span class="verse" id="V13">13&#160;</span>Yesuusi yiidi, oittaa ekkidi, etau immiis; moliyaakka hegaadan immiis. </div><div class='p'> <span class="verse" id="V14">14&#160;</span>Yesuusi haiquwaappe denddidoogaappe guyyiyan, ba erissiyo ashkkaratuyyo beettishin hagee heezzantto. </div><div class='s'>Yesuusanne PHeexiroosa </div><div class='p'> <span class="verse" id="V15">15&#160;</span>Eti qumaa miidoogaappe guyyiyan, Yesuusi Simoon PHeexiroosa, “Yoona na7au Simoonaa, tana hageetuppe aattada siiqai?” yaagiis. </div><div class='p'>Simoon PHeexiroosi, “Ee Godau, taani nena dosiyoogaa neeni eraasa” yaagiis. </div><div class='p'>Yesuusi a, “Ta dorssa marata heemma” yaagiis. </div><div class='p'> <span class="verse" id="V16">16&#160;</span>Yesuusi qassikka, “Yoona na7au Simoonaa, tana siiqai?” yaagiis. </div><div class='p'>Simoon PHeexiroosi, “Ee Godau, taani nena dosiyoogaa neeni eraasa” yaagiis. </div><div class='p'>Yaagin Yesuusi, “Ta dorssata heemma” yaagiis. </div><div class='p'> <span class="verse" id="V17">17&#160;</span>Yesuusi heezzanttuwaa, “Yoona na7au Simoonaa, tana dosai?” yaagiis. </div><div class='p'>Yesuusi heezzanttuwaa Simoon PHeexiroosa, “Tana dosai?” yaagidi oichchido gishshau, PHeexiroosi azzanidi, “Godau, neeni ubbabaa eraasa; taani nena dosiyoogaa neeni eraasa” yaagiis. </div><div class='p'>Yaagin Yesuusi, “Ta dorssata heemma.  <span class="verse" id="V18">18&#160;</span>Taani neeyyo tumaa odais; neeni wodallatettan de7iyo wode, ne xeessan qabattuwaa nerkka gixxada, neeni koyidosaa baasa. SHin cimidoogaappe guyyiyan, ne kushiyaa micca bessaasa. Nena hara urai gixissees; neeni dosennasaakka efees” yaagiis.  <span class="verse" id="V19">19&#160;</span>Yesuusi hegaa PHeexiroosi ai mala haiquwaa haiqqidi, Xoossaa bonchchissanaakkonne erissanau giis; qassi hegaa giidoogaappe guyyiyan, Yesuusi PHeexiroosa, “Tana kaalla” yaagiis. </div><div class='s'>Yesuusanne Hankko Erissiyo Ashkkaraa </div><div class='p'> <span class="verse" id="V20">20&#160;</span>PHeexiroosi guyye simmidi, Yesuusi siiqiyo erissiyo ashkkarai baappe guyyeera yiyaagaa be7iis; he erissiyo ashkkarai, kahuwaa miyoosan Yesuusakko shiiqidi a, “Godau, nena aatti immanai oonee?” yaagidaagaa.  <span class="verse" id="V21">21&#160;</span>PHeexiroosi he erissiyo ashkkaraa be7idi Yesuusa, “Godau, ha bitanee qassi waananee?” yaagiis. </div><div class='p'> <span class="verse" id="V22">22&#160;</span>Yaagin Yesuusi a, “Taani yaana gakkanaassi i de7ana mala taani koyikko, hegee nena ai metii? Neeni tana kaalla” yaagiis. </div><div class='p'> <span class="verse" id="V23">23&#160;</span>Hegaa gishshau, he erissiyo ashkkarai haiqqenna giyo haasayai ishanttu ubbaakko gakkiis; shin Yesuusi, “Taani yaana gakkanaassi, i de7ana mala, taani koyikko, nena ai metii?” giidoogaappe attin, “Haiqqenna” gibeenna. </div><div class='p'> <span class="verse" id="V24">24&#160;</span>He yohuwaabaa markkattidaageenne qassi hegaa xaafidaagee he erissiyo ashkkaraa; a markkatettai tuma gidiyoogaa nuuni eroos. </div><div class='p'> <span class="verse" id="V25">25&#160;</span>Yesuusi oottido hara darobaikka de7ees; ubbabai huuphiyan huuphiyan xaafettiyaakko, xaafettiya maxaafatuyyo ha mule sa7ai gidanabaa taayyo milatenna. </div><ul class='tnav'>
<li><a href='index.htm'>Yohaannisa</a></li>
<li><a href='JHN20.htm'>&lt;</a></li>
<li><a href='JHN.htm'>21</a></li>
<li><a href='ACT01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
