<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 6</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB05.htm'>&lt;</a></li>
<li><a href='JOB.htm'>6</a></li>
<li><a href='JOB07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Iyyoobi Haasayees </div><div class='p'> <span class="verse" id="V1">1&#160;</span>Yaagin Iyyoobi zaaridi,  <span class="verse" id="V2">2&#160;</span>“Ta waayeenne ta azzanoi ubbai meezaanan likketteerenneeshsha!  <span class="verse" id="V3">3&#160;</span>Yaatiyaakko abbaa doona shafiyaappekka aadhdhi deexxana. Hegaa gishshau, ta qaalai xala gidiis.  <span class="verse" id="V4">4&#160;</span>Ubbaa Danddayiya Xoossaa wonddafiyaa zubbeti tana caddidosona; ta bollaikka eta yiishshaa uyees. Xoossaa dagamai ta bolli salppiis.  <span class="verse" id="V5">5&#160;</span>Haree maatai a sinttan de7ishin caaggiiyye? Woikko boorai phachchaa demmidi xaaggiiyye?  <span class="verse" id="V6">6&#160;</span>Mal77ennabi maxinee gelennan meetettiiyye? Woikko phuuphulle giddo haattai laqilaqiiyye?  <span class="verse" id="V7">7&#160;</span>Hegaa mala qumaa taani shenetais; hegaa mala qumaa miikko, tana sakkees. </div><div class='p'> <span class="verse" id="V8">8&#160;</span>“Taani woossido woosai gakkeerenneeshsha! Xoossaikka ta wozanaa amuwaa immeerenneeshsha!  <span class="verse" id="V9">9&#160;</span>Xoossai tana woreerenneeshsha! I ba kushiyaa yeddidi, ta de7uwaa turaa duutteerenneeshsha!  <span class="verse" id="V10">10&#160;</span>Taani Geeshsha Xoossaa qaalaa kaddabeenna gishshau, taayyo seelai darikkonne, ta haiqoi tana minttettees.  <span class="verse" id="V11">11&#160;</span>Taani paxa de7anau taayyo aiba wolqqi de7ii? Taani danddayanau, ta wurssettai aibee?  <span class="verse" id="V12">12&#160;</span>Ta wolqqai shuchchaa wolqqaa malee? Woikko ta ashoi nahaase birataa malee?  <span class="verse" id="V13">13&#160;</span>Taani tana maaddanau aiba wolqqinne taayyo baawa; maado demmanau taani biyoosikka de7enna. </div><div class='p'> <span class="verse" id="V14">14&#160;</span>“Metuwan de7iya uri Ubbaa Danddayiya Xoossaassi yayyiyoogaa aggiyaakkokka, a laggeti ayyo kehatettaa bessanau koshshees.  <span class="verse" id="V15">15&#160;</span>Ta ishatoo, intte irai bukkenna wode meliya shaafaa mala, tana cimmeeta.  <span class="verse" id="V16">16&#160;</span>Balggo aginatun he shaafai ordde shachchaaninne suuppa shachchan kumees.  <span class="verse" id="V17">17&#160;</span>SHin bonee gakkiyo wode, he shachchai seeridi, haatta kiyees; haattaikka he sohuwaappe xayees.  <span class="verse" id="V18">18&#160;</span>Caana mehiyaa laaggidi biya zal77anchchati haatta koyanau bantta ogiyaappe gaxi kiyidi, bazzuwan toilattiiddi, haiqqi xayoosona.  <span class="verse" id="V19">19&#160;</span>Teema biittaa zal77anchchatinne Saaba biittaa manddarati haattaa demmana giidi, koshshaa buusidosona.  <span class="verse" id="V20">20&#160;</span>SHin eti ammanettidi koyin xayido gishshau, yeellatidosonanne hidootaa qanxxidosona.  <span class="verse" id="V21">21&#160;</span>Inttekka taayyo he shaafatu mala gidideta; tana gakkida metuwaa be7idi yayyideta.  <span class="verse" id="V22">22&#160;</span>Taani inttena, ‘Taayyo issibaa immite’ woikko, ‘Intte aquwaappe ta gishshaa asassi mattaayiyaa immite’ giidanaa?  <span class="verse" id="V23">23&#160;</span>Woikko, ‘Tana ta morkkiyaa kushiyaappe ashshite’ woikko, ‘Huqqunniyaageetu kushiyaappe tana wozite’ giidanaa? </div><div class='p'> <span class="verse" id="V24">24&#160;</span>“Intte tana tamaarissite; taani co77u gaana. Taani ai mooridaakko, ane tana bessite.  <span class="verse" id="V25">25&#160;</span>Tuma gidida qaali caddees! SHin intte taayyo odiyo seerai ubbai tana ainne maaddenna.  <span class="verse" id="V26">26&#160;</span>Intte taani haasayiyo haasayaa carkko mala giidi qoppeeta. Yaatin, taani hidoota qanxxada haasayiyo haasayaa aissi qoreetii?  <span class="verse" id="V27">27&#160;</span>Aawai bainnaageeta shaakki ekkanau intte saamaa yeggeeta; intte laggiyaakka baizzanau washisseeta.  <span class="verse" id="V28">28&#160;</span>Ane tishshi oottidi, tana xeellite. Taani intte sinttan wordduwaa haasayikke.  <span class="verse" id="V29">29&#160;</span>Hayyanintta, ane zaarettidi qoppite; taani xillo gidiyo gishshau, ta bolli coo pirddoppite.  <span class="verse" id="V30">30&#160;</span>Taani ta inxxarssan worddotidobaa milatii? Ta doonai wordduwaanne tumaa shaakkidi haasayanau danddayennee? </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB05.htm'>&lt;</a></li>
<li><a href='JOB.htm'>6</a></li>
<li><a href='JOB07.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
