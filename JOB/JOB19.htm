<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 19</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB18.htm'>&lt;</a></li>
<li><a href='JOB.htm'>19</a></li>
<li><a href='JOB20.htm'>&gt;</a></li>
</ul>
<div class="main">
 
<div class='chapterlabel' id="V0"> 19</div><div class='s'>Iyyoobi Haasayees </div><div class='p'> <span class="verse" id="V1">1&#160;</span>Hegaappe guyyiyan, Iyyoobi zaaridi, hagaadan yaagiis;  <span class="verse" id="V2">2&#160;</span>“Intte tana aude gakkanaassi mudduuteetii? Aude gakkanaassi intte qaalan tana gaaccuuteetii?  <span class="verse" id="V3">3&#160;</span>Intte tana tammutoo cayideta; tana kaushshiiddikka yeellatekketa.  <span class="verse" id="V4">4&#160;</span>Taani tumu balidabaa gidiyaakkokka, ta balai tana oichchana.  <span class="verse" id="V5">5&#160;</span>Intte taappe kehiyoobaa intteyyo milatin, ‘Hagee metoi ubbai a gakkidoogee, i moorido gishshaassa’ yaagidi, ta bolli pirddeeta.  <span class="verse" id="V6">6&#160;</span>SHin ha metuwaa ubbaa ta bolli gattidaageenne gitiyan tana gelissidaagee Xoossaa gidiyoogaa erite. </div><div class='p'> <span class="verse" id="V7">7&#160;</span>“Taani, ‘Naaqettaas’ yaagada waassin, taayyo alliyaabi baawa; qaalaa xoqqu oottada, suure pirddaassi waassinkka, siyiyaabi baawa.  <span class="verse" id="V8">8&#160;</span>Taani kanttennaadan Xoossai ta ogiyaa diriis; ta hemettiyoosaakka xuman gooziis.  <span class="verse" id="V9">9&#160;</span>Ta duretettaa taappe qaariis; ta bonchchuwaakka taappe diggiis.  <span class="verse" id="V10">10&#160;</span>I tana mentteretti yeggiis; ta hidootaakka xaphuwaara xoqolettida mittaa mala oottiis.  <span class="verse" id="V11">11&#160;</span>A hanqqoi ta bolli eexxi kiyiis; i tana ba morkkedan qoodees.  <span class="verse" id="V12">12&#160;</span>Ta bolli woraajjanau i ba olanchchata kiittees; eti tana olanau ogiyaa kessoosona; ta dunkkaaniyaa yuushuwaakka dooddoosona. </div><div class='p'> <span class="verse" id="V13">13&#160;</span>“Xoossai ta ishata taappe haassiis; tana eriyaageeti muleera taayyo allaga gididosona.  <span class="verse" id="V14">14&#160;</span>Ta dabboti taappe shaahettidosona; ta laggetikka tana dogidosona.  <span class="verse" id="V15">15&#160;</span>Ta son de7iya imattati tana dogidosona; ta macca ashkkaratikka tana imattadaaninne betedan xeelloosona.  <span class="verse" id="V16">16&#160;</span>Taani ta ashkkaraa xeegin, taayyo koyenna; taani woossinkka, taayyo eenenna.  <span class="verse" id="V17">17&#160;</span>Ta maccaasiyaa ta doonaa peenuwaa ixxaasu; ta ishanttikka tana shenetoosona.  <span class="verse" id="V18">18&#160;</span>Harai attin, guutta naatikka tana karoosona; taani eqqiyo wode, ta bolli qilliiccoosona.  <span class="verse" id="V19">19&#160;</span>Ta mata laggeti ubbai tana shenetoosona; taani siiqidoogeetikka taayyo zokkuwaa zaaridosona.  <span class="verse" id="V20">20&#160;</span>Ta meqettai ta gogaara ohettiis; haiquwaappe qiisasan taani attaas. </div><div class='p'> <span class="verse" id="V21">21&#160;</span>“Inttenoo ta laggetoo, Xoossaa kushee tana dechchido gishshau, taayyo qarettite.  <span class="verse" id="V22">22&#160;</span>Xoossai tana yedettiyoogaadan, intte tana aissi yedetteetii? Hanno gakkanaassi intte tana tuggayidoogee gidennee? </div><div class='p'> <span class="verse" id="V23">23&#160;</span>“Hanno gakkanaashin taani haasayido qaalai, wai hassayettidaa gideerenneeshsha! Maxaafankka wai xaafettidaa gideerenneeshsha!  <span class="verse" id="V24">24&#160;</span>Daro gam77ana mala, birata maarisan zaallaa bollan woocettidi xaafetteerenneeshsha! </div><div class='p'> <span class="verse" id="V25">25&#160;</span>“Tana Wozidaagee paxa de7iyoogaanne wurssettan biittaa bollan i eqqanaagaa taani erais.  <span class="verse" id="V26">26&#160;</span>Ta gogai meetetti wurikkonne, taani ta ashuwaappe shaahettada, Xoossaa be7anaagaa erais.  <span class="verse" id="V27">27&#160;</span>Hara uraa gidennan, taani ta huuphen, ta aifiyan a be7ana. Hegaa gishshau, ta wozanai aiba laamotii! </div><div class='p'> <span class="verse" id="V28">28&#160;</span>“Intte, ‘Metuwaayyo unkkoi a gidido gishshau, ane haayite! A yedettoos!’ giikko,  <span class="verse" id="V29">29&#160;</span>bisuwaayyo yayyite! Xoossaa hanqqoi bisuwaara yaana; pirddai de7iyoogaakka erite” yaagiis. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB18.htm'>&lt;</a></li>
<li><a href='JOB.htm'>19</a></li>
<li><a href='JOB20.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
