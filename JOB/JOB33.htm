<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 33</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB32.htm'>&lt;</a></li>
<li><a href='JOB.htm'>33</a></li>
<li><a href='JOB34.htm'>&gt;</a></li>
</ul>
<div class="main">
 
<div class='chapterlabel' id="V0"> 33</div><div class='s'>Qassikka Eelihu Haasayees </div><div class='p'> <span class="verse" id="V1">1&#160;</span>“Iyyoobaa, ha77i taani yootiyoogaa siya; ta giyoobaa ubbaakka ezgga.  <span class="verse" id="V2">2&#160;</span>Taani haasayanau giigaas; ta qaalatikka ta inxxarssaa xeeran de7oosona.  <span class="verse" id="V3">3&#160;</span>Ta haasayiyo qaalati ta wozanaa suuretettaa qonccissoosona; taani eriyoogaa ta inxxarssai tumatettan haasayees.  <span class="verse" id="V4">4&#160;</span>Tana Xoossaa Ayyaanai medhdhiis; Ubbaa Danddayiya Xoossaa shemppoi taayyo de7uwaa immiis.  <span class="verse" id="V5">5&#160;</span>Neeni danddayiyaabaa gidikko, taayyo zaaruwaa imma; nena giigissada, tanaara gaitta. </div><div class='p'> <span class="verse" id="V6">6&#160;</span>“Be7a, taani Xoossaa sinttan ne mala; qassi taanikka urqqaappe merettaas.  <span class="verse" id="V7">7&#160;</span>Neeni taassi yayyiyo gaasoi baawa; taani nena naaqqikke. </div><div class='p'> <span class="verse" id="V8">8&#160;</span>“Ne haasayaa ubbaa taani ezggaidda takkaas; neeni hagaadan yaagishin siyaas;  <span class="verse" id="V9">9&#160;</span>‘Taani geeshshanne boree bainna asa; taani xillonne nagara oottabeenna asa.  <span class="verse" id="V10">10&#160;</span>SHin Xoossai tana qaxxayanau gaasuwaa koyees; i tana ba morkkedan qoodees.  <span class="verse" id="V11">11&#160;</span>Ta tohuwaa toho biratan qachchees; taani tanggiyo tanggo ubbaakka i wochchees’ yaagadasa. </div><div class='p'> <span class="verse" id="V12">12&#160;</span>“Iyyoobaa, neeni ha haasayan likke gidakka! Ane taani neeyyo yootais; Xoossai asappe aadhdhees.  <span class="verse" id="V13">13&#160;</span>Neeni, ‘Xoossai taani haasayido haasayau zaaruwaa immenna’ gaada, aissi aara palamettai?  <span class="verse" id="V14">14&#160;</span>Asi akeekennappe attin, Xoossai ha ogiyaarakka he ogiyaarakka haasayees. </div><div class='p'> <span class="verse" id="V15">15&#160;</span>“Asai qammi hiixan zin77idi, xiskkuwaa kairido wode, Xoossai aimuwaaninne ajjuutan haasayees.  <span class="verse" id="V16">16&#160;</span>He wode asai siyanaadan haittaa dooyees; ba seerankka i eta daganttees.  <span class="verse" id="V17">17&#160;</span>Yaatidi asi nagaraa oottennaadan teqqees; otoruwaakka asaappe diggees.  <span class="verse" id="V18">18&#160;</span>Xoossai asaa bashshaappe ashshees; haiquwaappekka naagees. </div><div class='p'> <span class="verse" id="V19">19&#160;</span>“Xoossai sakkiya harggiyan asaa oittidikka, asi ba balaappe simmanaadan seerees.  <span class="verse" id="V20">20&#160;</span>Hegaadan hanidi, harggida uri kattaa ixxees; daro mal77o qumaikka a sheneyees.  <span class="verse" id="V21">21&#160;</span>A ashoikka gilqqidi wurees; a bollaikka melin, meqettai qoodettees.  <span class="verse" id="V22">22&#160;</span>I haiqqanaunne moogettanau hanees. </div><div class='p'> <span class="verse" id="V23">23&#160;</span>“Asau suure ogiyaa bessiya, sha7an qoodettiya kiitanchchatuppe issoi ayyo gaannatanau yiyaakko,  <span class="verse" id="V24">24&#160;</span>yiidikka ayyo qarettidi, ‘I duufuwaa gelennaadan a ashsha. Taani ayyo woziyoobaa demmaas’ yaagiyaakko,  <span class="verse" id="V25">25&#160;</span>a bollai yelagana; a yelagatettaa wolqqaikka ayyo simmana.  <span class="verse" id="V26">26&#160;</span>He bitanee Xoossaa woossana; woossin Xoossai a woosaa siyana. Xoossai ayyo a xillotettaa zaariyo gishshau, i ufaissan Xoossaassi goinnana.  <span class="verse" id="V27">27&#160;</span>He wode asaa sinttan i hagaadan yaagidi yexxana; ‘Taani nagaraa oottaas; suurebaakka geellayaas; shin Xoossai ta mooruwaadan taayyo qanxxibeenna.  <span class="verse" id="V28">28&#160;</span>Taani duufuwan gelennaadan tana ashshiis; hekko, ha77i paxa de7ada, poo7uwaa be7ais’ yaagana. </div><div class='p'> <span class="verse" id="V29">29&#160;</span>“Be7ite, Xoossai asaassi hagaa ubbaa zaari zaaridi oottees;  <span class="verse" id="V30">30&#160;</span>hegaadan oottidi, asaa duufuwan geliyoogaappe ashshees; de7uwan i ufaittanaadan oottees. </div><div class='p'> <span class="verse" id="V31">31&#160;</span>“Simmi Iyyoobaa, taani yootiyoogaa ezggada siya. Ane neeni co77u gin, taani haasayais.  <span class="verse" id="V32">32&#160;</span>Neeni haasayanau koyiyoobi de7ikko, taayyo haasaya. Taani neeni xillo gidiyoogaa bessanau koyais.  <span class="verse" id="V33">33&#160;</span>Hegee xayikko, co77u gaada, taani haasayiyoogaa siya. Nena taani aadhdhida eratettaa tamaarissana” yaagiis. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB32.htm'>&lt;</a></li>
<li><a href='JOB.htm'>33</a></li>
<li><a href='JOB34.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
