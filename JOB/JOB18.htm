<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 18</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB17.htm'>&lt;</a></li>
<li><a href='JOB.htm'>18</a></li>
<li><a href='JOB19.htm'>&gt;</a></li>
</ul>
<div class="main">
 
<div class='chapterlabel' id="V0"> 18</div><div class='s'>Bilddaadi Naa77antto Haasayido Haasayaa </div><div class='p'> <span class="verse" id="V1">1&#160;</span>Hegaappe guyyiyan, SHuuha biittaappe yiida Bilddaadi hagaadan yaagidi zaariis;  <span class="verse" id="V2">2&#160;</span>“Iyyoobaa, neeni ha haasayaa aude wurssuutee? Ane akeeka. Yaatobare nuuni haasayana.  <span class="verse" id="V3">3&#160;</span>Nuna aissi miizza kessai? Aissi nuna damma kessai?  <span class="verse" id="V4">4&#160;</span>Neeni ne hanqquwan nena qohaasa. Ne hanqquwan biittai baisa gidanee? Woikko zaallati bantta sohuwaappe xoqolettanee? </div><div class='p'> <span class="verse" id="V5">5&#160;</span>“Nagaranchchatu de7oi xomppee to7iyoogaadan to7anaagee geeshsha; i naa77antto mulekka eexxenna.  <span class="verse" id="V6">6&#160;</span>I xomppee bainna keetta mala; kase a matan de7iya xomppeekka to7ees.  <span class="verse" id="V7">7&#160;</span>I tanggiyo tanggoikka qaammees; i haraata zoriyo zoree a onggees. </div><div class='p'> <span class="verse" id="V8">8&#160;</span>“A hemetai a efiidi, piriyan gelissees; diizzaa giddon i hemettees.  <span class="verse" id="V9">9&#160;</span>Piree a ginddiyaa oiqqees; oiqqidi a qaatuwaa diggees.  <span class="verse" id="V10">10&#160;</span>Ayyo yurddo wodoroi geeman sa7an hiixetti uttees; i hemettiyo ogiyankka gitee wodhdhi uttees. </div><div class='p'> <span class="verse" id="V11">11&#160;</span>“Dagamai a dooddees; dagamai a guyyeera ginddiyaa matidi yedettees.  <span class="verse" id="V12">12&#160;</span>A wolqqai namisan daafuriis; bashshai a lanqqen naagees.  <span class="verse" id="V13">13&#160;</span>Woriya harggee a bollan ubban woraajjees; a kushiyaanne a tohuwaa duushissees.  <span class="verse" id="V14">14&#160;</span>I hirggi bainnan de7iyo ba keettaappe yedetettees; eti Haiquwaa giyo kawuwaakko, a efoosona.  <span class="verse" id="V15">15&#160;</span>Harggiyaa gooddanau dinniyaa laaloogaappe guyyiyan, ooninne a keettan de7ena.  <span class="verse" id="V16">16&#160;</span>I xaphoi garssaara meliyoonne tashetikka bollaara qoqqofettiyo mittaa mala gidees.  <span class="verse" id="V17">17&#160;</span>A woree biittaappe xayees; a sunttaikka sa7an hassayettennan attees.  <span class="verse" id="V18">18&#160;</span>I poo7uwaappe xumau yedetettana; asai de7iyo biittaappekka i xayana.  <span class="verse" id="V19">19&#160;</span>Ayyo na7i woikko zaree xayana; i de7ido sohuwan issi asinne paxa attenna.  <span class="verse" id="V20">20&#160;</span>Arggo bagga asai a gakkidaban dagammees; arshsho bagga asaikka yashshau kokkorees.  <span class="verse" id="V21">21&#160;</span>Audekka iita asatu wurssettai hegaa mala; Xoossaa erennaageetu qaadaikka hegaa mala” yaagiis. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB17.htm'>&lt;</a></li>
<li><a href='JOB.htm'>18</a></li>
<li><a href='JOB19.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
