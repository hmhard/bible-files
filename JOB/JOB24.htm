<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 24</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB23.htm'>&lt;</a></li>
<li><a href='JOB.htm'>24</a></li>
<li><a href='JOB25.htm'>&gt;</a></li>
</ul>
<div class="main">
 
<div class='chapterlabel' id="V0"> 24</div><div class='s'>Qassikka Iyyoobi Haasayees </div><div class='p'> <span class="verse" id="V1">1&#160;</span>“Ubbaa Danddayiya Xoossai pirddiyo wodiyaa aissi keerennee? A eriyaageeti he wodiyaa aissi be7okkonaa?  <span class="verse" id="V2">2&#160;</span>Iita asati bantta gadiyaa aassanau, zawan de7iya shuchchaa shoddoosona. Dorssaakka wuuqqi ehiidi, bantta dorssaa wudiyan gattidi heemmoosona.  <span class="verse" id="V3">3&#160;</span>Aawai bainna naatu hareta laaggidi, ekki boosona; am77ee booraakka acuwau oiqqidi, banttau ekkoosona.  <span class="verse" id="V4">4&#160;</span>Hiyyeesata ogiyaappe yedettoosona; biittan de7iya hiyyeesata ubbaa bantta sinttappe qosetissoosona.  <span class="verse" id="V5">5&#160;</span>Bazzon de7iya harddiidatudan, hiyyeesati bantta naatuyyo miyoobaa koyiiddi, bazzon daafuroosona.  <span class="verse" id="V6">6&#160;</span>Eti dembban hara asau kattaa cakkoosona; iita asatu woiniyaa teera wurccuwaakka xunqqoosona.  <span class="verse" id="V7">7&#160;</span>Eti qammaa kallo aqoosona; meeguwaa wodekka bollan paliyoobi etau baawa.  <span class="verse" id="V8">8&#160;</span>Deretun bukkiya iran eti murxxoosona; geliyoosaa xayidi, shuchchaa qoommoosona. </div><div class='p'> <span class="verse" id="V9">9&#160;</span>“Iita asati aawai bainna na7aa aayee xanttaa xammiyoosaappe dafi ekkoosona; hiyyeesatu guutta naatakka acuwaayyo oiqqoosona.  <span class="verse" id="V10">10&#160;</span>Hiyyeesati maayuwaa xayidi, kallo hemettoosona. Eti mirqqiyaa miyyiiddi namisettoosona.  <span class="verse" id="V11">11&#160;</span>Eti zaitiyaa kessanau wogaraa teeraa burxxoosona; woine teeraakka gum77iiddi saamettoosona.  <span class="verse" id="V12">12&#160;</span>Kataman kataman haiqqana haniya asati ooloosona; deshettida asatikka maaduwaa koyidi waassoosona; shin Xoossai eta metuwaa xeellenna. </div><div class='p'> <span class="verse" id="V13">13&#160;</span>“Poo7uwaa ixxiya asati de7oosona; eti poo7oi aibakko erokkona; a ogiyaappekka wora boosona.  <span class="verse" id="V14">14&#160;</span>SHemppuwaa woriyaagee wonttimaatti denddidi, hiyyeesatanne metootanchchata worees; qammi qassi kaisodan wuuqqees.  <span class="verse" id="V15">15&#160;</span>SHaaramuxiyaagee sa7ai lem77anaagaa naagees; i, ‘Ooninne tana be7oppo’ giidi, ba som77uwaa kammees.  <span class="verse" id="V16">16&#160;</span>Kaisoti qammi keettaa bookkidi, wuuqqanau geloosona; shin gallassi poo7uwaa ixxidi, qosetti pe7oosona.  <span class="verse" id="V17">17&#160;</span>Eta gallassa poo7oi yashshees; shin qamma xumai eta daganttenna. </div><div class='p'> <span class="verse" id="V18">18&#160;</span>“Iita asata di7o haattai quccidi efees; eta gakkida gadee qanggettidaagaa gidees. Ooninne eta woiniyaa turaa sohuwaa beenna.  <span class="verse" id="V19">19&#160;</span>SHachchai hombbiyan seerin, awai a melissi xaissiyoogaadan, hegaadankka, nagaranchchati haiqqidi xayoosona.  <span class="verse" id="V20">20&#160;</span>Hari attin, yelida aayetikka eta hassayokkona. Guxunee eta ashuwaa mal77in mees. Eta iita oosoikka wullida mittaadan meqqana.  <span class="verse" id="V21">21&#160;</span>Aissi giikko, eti na7i bainna maine maccaasaa naaqqidosona; am77e maccaasaakka maaddennan ixxidosona. </div><div class='p'> <span class="verse" id="V22">22&#160;</span>“Xoossai ba wolqqan minota xaissees; i eta bolli denddido wodekka, eti paxa attokkona.  <span class="verse" id="V23">23&#160;</span>Xoossai eti saro de7anaadan oottikkokka, eta ogiyaa wochchees.  <span class="verse" id="V24">24&#160;</span>Iita asati guutta wodiyaassi xoqqu xoqqu goosona; shin sohuwaarakka sharafaadan shullidi xayoosona; kattaadan cakettoosona. </div><div class='p'> <span class="verse" id="V25">25&#160;</span>“Hegee hanenna giidi, kaddiya asi de7ii? Taani odido qaalaakka worddo giidi, ammanttiya asi de7ii?” yaagiis. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB23.htm'>&lt;</a></li>
<li><a href='JOB.htm'>24</a></li>
<li><a href='JOB25.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
