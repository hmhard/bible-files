<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 16</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB15.htm'>&lt;</a></li>
<li><a href='JOB.htm'>16</a></li>
<li><a href='JOB17.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='s'>Iyyoobi Haasayees </div><div class='p'> <span class="verse" id="V1">1&#160;</span>Yaagin Iyyoobi hagaadan yaagidi zaariis;  <span class="verse" id="V2">2&#160;</span>“Taani hagaa mala haasayaa daruwaa siyaas; intte minttettoos giiddi, tana metiyaageeta.  <span class="verse" id="V3">3&#160;</span>Ha go77i bainna intte haasayaayyo wurssetti baawee? Tanaara inttena hagaa keenaa palamissiya gaasoi aibee?  <span class="verse" id="V4">4&#160;</span>Intte ta sohuwan de7in, taani intte sohuwan de7idabaa gidiyaakko, taanikka ta huuphiyaa qaattaidda, ha77i intte giyoobaa ubbaa intte bolli loittada haasayana shin!  <span class="verse" id="V5">5&#160;</span>Hegaadankka, ta zoriyan taani inttena minttana shin! Ta doonaappe kiyiya haasayaikka inttena minttettana shin! </div><div class='p'> <span class="verse" id="V6">6&#160;</span>“SHin taani haasayiyaakkokka, ta sahoi decenna; taani co77u gaada danddayiyaakkokka, taappe kichchenna.  <span class="verse" id="V7">7&#160;</span>Abeet Xoossau, neeni tana hitti oottadasa; ta keettaa asaa ubbaakka xaissadasa.  <span class="verse" id="V8">8&#160;</span>Neeni ta gogaa melissadasanne gunddissadasa; ta bollaakka gilqqissadasa. Hegaa gishshau, asai tana be7idi, ‘Hagee i nagaranchcha gidiyoogau markka’ yaagees.  <span class="verse" id="V9">9&#160;</span>Xoossai ba hanqquwan tana duuteretti yeggiis; ba achchaakka ta bolli garcciis; i ta morkkee tana dereqqees.  <span class="verse" id="V10">10&#160;</span>Asati ta yuushuwan shiiqidosona; shiiqidi ta bolli qilliicciiddi, ta qinxxalliyaa baqqidosona.  <span class="verse" id="V11">11&#160;</span>Xoossai nagaraa oottiya asatuyyo tana aattidi immiis; iitatu kushiyankka i tana oliis. </div><div class='p'> <span class="verse" id="V12">12&#160;</span>“Taani kase woppu gaada de7aas; shin Xoossai tana kinchcherettiis; ta mirggaaciyaa oiqqidi, i tana mentterettiis. Qassi i tana zambbi kaa7anau baazzan wottiis;  <span class="verse" id="V13">13&#160;</span>a wonddafiyaa zubbeti tana yaara haara muddidosona. Qareti bainnan i ta kilahuwaa caddidi, ta ciyyiyaa ta tiriyaappe sa7an gussees.  <span class="verse" id="V14">14&#160;</span>Olanau woxxiya olanchchaadan, i tana zaari zaaridi masunxxissees.  <span class="verse" id="V15">15&#160;</span>Taani kayyottada, waaruwaa maayaas; ta wolqqaikka baanan olettiis.  <span class="verse" id="V16">16&#160;</span>Taani yeekkiyo yeehuwaa daruwan ta som77oi puuriis; ta aifeekka zo77iis.  <span class="verse" id="V17">17&#160;</span>SHin ha ubbankka taani mooridobi baawa; ta woosaikka geeshsha. </div><div class='p'> <span class="verse" id="V18">18&#160;</span>“Biittau, biittau, ta suuttaa kammoppa; taani waassanaagaa diggoppa.  <span class="verse" id="V19">19&#160;</span>Ha77ikka ta markkai saluwaana; taayyo xabaqatiyaagee bolla xoqqaana.  <span class="verse" id="V20">20&#160;</span>Ta laggeti tana karidi xeelloosona; ta aifee Xoossaa sinttan afuttaa tigees.  <span class="verse" id="V21">21&#160;</span>Asaa asaara walassidi sigettiya asi de7iyoogaadan, tana Xoossaara sigettiya asi de7idaa gideerenneeshsha!  <span class="verse" id="V22">22&#160;</span>Aissi giikko, aramida laittati aadhdhidoogaappe guyyiyan, taani simmennasaa baana. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB15.htm'>&lt;</a></li>
<li><a href='JOB.htm'>16</a></li>
<li><a href='JOB17.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
