<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 20</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB19.htm'>&lt;</a></li>
<li><a href='JOB.htm'>20</a></li>
<li><a href='JOB21.htm'>&gt;</a></li>
</ul>
<div class="main">
 
<div class='chapterlabel' id="V0"> 20</div><div class='s'>Xoofaari Naa77antto Haasayido Haasayaa </div><div class='p'> <span class="verse" id="V1">1&#160;</span>Naa7ima biittaappe yiida Xoofaari hagaadan yaagidi zaariis;  <span class="verse" id="V2">2&#160;</span>“Ne haasayai tana lanccissido gishshau, taani ainne takkennan ne haasayaayyo zaaruwaa immana.  <span class="verse" id="V3">3&#160;</span>Ne cashsha haasayaa taani siyais; siyin ayyo bessiya zaaruwaa tana imma imma gees. </div><div class='p'> <span class="verse" id="V4">4-5&#160;</span>“Asa biittaa bolli wottido wodiyaappe doommidi, beniisappekka nagaranchcha asatu ceeqoi qantta wodiyaassa gidiyoogaa, Xoossaa erenna asatu ufaissaikka liphida aifee xeellanaashiina gidiyoogaa neeni eraasa.  <span class="verse" id="V6">6&#160;</span>Iita asi shaaraa gakkanaashin aduqqikkokka,  <span class="verse" id="V7">7&#160;</span>i buhiyaadan pitetti xayana. A eriya ubbai, ‘I awan de7ii?’ yaagana.  <span class="verse" id="V8">8&#160;</span>Aimuwaadan i paalli xayana; simmidikka beettenna; qammaa ajjuutaadan i xayi bayana.  <span class="verse" id="V9">9&#160;</span>A be7ida aifeti naa77anttidi, a be7okkona; i ba de7iyoosaappekka tippi giidi xayana.  <span class="verse" id="V10">10&#160;</span>Iita aawai bonqqi ekkido miishshaa a naati bantta kushiyan guyye zaarana.  <span class="verse" id="V11">11&#160;</span>Payyanne mino gidiya a bollai guutta wodiyaappe guyyiyan, biitta kiyana. </div><div class='p'> <span class="verse" id="V12">12&#160;</span>“Iita asa doonan iitatettai qumadan laqilaqikkokka, i ba inxxarssaappe garssa baggaara genttikkokka,  <span class="verse" id="V13">13&#160;</span>wurennaadan ba doonan coommiiddi, wotti bayikkokka,  <span class="verse" id="V14">14&#160;</span>a ulo giddon a qumai laamettana; laamettidi woriya shooshshaa yiishshaa mala au gidana.  <span class="verse" id="V15">15&#160;</span>Iita asi ba mittido duretettaa haa cuchchana; a uluwaappe Xoossai cooshshidi kessana.  <span class="verse" id="V16">16&#160;</span>Iita asi mittiyoobai au yiishsha gidana; shooshshaa yiishshaa mala gididi, a worana.  <span class="verse" id="V17">17&#160;</span>Eessainne maattai haattaadan goggishin, i be7ennan haiqqana.  <span class="verse" id="V18">18&#160;</span>Ba daafurido daafuraa cawaa meennan, haraassi sheedhdhana; zal77idi worissido ba woriyankka ufaittenna.  <span class="verse" id="V19">19&#160;</span>Aissi giikko, hiyyeesata i un77ettiis; eta shenehoo giis; hara asi keexxido keettaakka bau ekkiis. </div><div class='p'> <span class="verse" id="V20">20&#160;</span>“A yiiqiyau zawi baawa; ba dosiyoobaa xarzzanau danddayenna;  <span class="verse" id="V21">21&#160;</span>i miidoogaappe guyyiyan, aibinne attenna. Hegaa gishshau, a duretettai gam77enna.  <span class="verse" id="V22">22&#160;</span>I daro aquwaa demmiyo wode, metoi akeekennan a bolli gakki wodhdhana.  <span class="verse" id="V23">23&#160;</span>I miidi kallishin, Xoossai a qaxxayanau ba suulliya hanqquwaa a bolli gussana.  <span class="verse" id="V24">24&#160;</span>Birata bisuwaappe i baqatana; shin nahaasiyaa zubbee a caddana.  <span class="verse" id="V25">25&#160;</span>He zubbee ayyo zokkuwaara kantti kiyana; he phooliyaa xeerai a tiriyaa kanttidi, ciyyiyaa gussana. Hegaa gishshau, dagamai a wozanaa shabbirana. </div><div class='p'> <span class="verse" id="V26">26&#160;</span>“I shiishshido aqo ubbai xayana; asi eettibeenna tamai a maana; a keettan attida asai ubbaikka taman meetettana.  <span class="verse" id="V27">27&#160;</span>Saloti ha bitaniyaa nagaraa qonccissana; biittaikka a bolli markkattana.  <span class="verse" id="V28">28&#160;</span>Xoossai hanqqettidi ehiyo beetan a keettainne ayyo de7iyaabai ubbai shohettidi baana.  <span class="verse" id="V29">29&#160;</span>Xoossai iita asatuyyo wottido qaadai hagaa” yaagiis. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB19.htm'>&lt;</a></li>
<li><a href='JOB.htm'>20</a></li>
<li><a href='JOB21.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
