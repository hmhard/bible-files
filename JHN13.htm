<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Yohaannisa 13</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Yohaannisa</a></li>
<li><a href='JHN12.htm'>&lt;</a></li>
<li><a href='JHN.htm'>13</a></li>
<li><a href='JHN14.htm'>&gt;</a></li>
</ul>
<div class="main">
 
<div class='chapterlabel' id="V0"> 13</div><div class='s'>Yesuusi Ba Erissiyo Ashkkaratu Gediyaa Meecciis </div><div class='p'> <span class="verse" id="V1">1&#160;</span>Paasikaa bonchchiyo gallassai gakkanaappe kasetidi, ha sa7aappe shaahettidi, Aawaakko biyo wodee gakkidoogaa Yesuusi eriis; ha sa7an de7iya baageeta ubba wode siiqiis; wurssettai gakkanaassi eta siiqiis. </div><div class='p'> <span class="verse" id="V2">2&#160;</span>Yesuusinne erissiyo ashkkarati kahuwaa miishin, Simoona na7aa Yihudaa Asqqorootu Yesuusa aatti immanaadan, xalahe halaqai a qofissi wottiis.  <span class="verse" id="V3">3&#160;</span>Yesuusi ba Aawai ubbabaa a kushiyan wottidoogaa, qassi Xoossaa matappe i yiidoogaanne, simmidi akko baanaagaa eriis.  <span class="verse" id="V4">4&#160;</span>Yesuusi miyoosaappe denddi eqqidi, bolla bagga maayuwaa qaari wottidi, pooxaa ba xeessan gixxiis.  <span class="verse" id="V5">5&#160;</span>Hegaappe guyyiyan, haattaa kuixaaruwan tigidi, ba erissiyo ashkkaratu tohuwaa meecciyoogaanne ba xeessan gixxido pooxan qucciyoogaa doommiis. </div><div class='p'> <span class="verse" id="V6">6&#160;</span>Yesuusi Simoon PHeexiroosakko yin PHeexiroosi, “Godau, neeni ta tohuwaa meeccanau hanaiyye?” yaagiis. </div><div class='p'> <span class="verse" id="V7">7&#160;</span>Yesuusi zaaridi a, “Taani oottiyoogaa neeni ha77i erakka; shin guyyeppe akeekana” yaagiis. </div><div class='p'> <span class="verse" id="V8">8&#160;</span>Yaagin PHeexiroosi, “Neeni ta tohuwaa mulekka meeccakka!” yaagiis. </div><div class='p'>Yesuusi a, “Taani ne tohuwaa meeccana xayikko, neeyyoonne taayyoonne issippetetti baawa” yaagidi zaariis. </div><div class='p'> <span class="verse" id="V9">9&#160;</span>Yaagin PHeexiroosi Yesuusa, “Godau, yaatikko, ta tohuwaa xalaalaa meeccoppa; ta kushiyaakka ta huuphiyaakka meecca!” yaagiis. </div><div class='p'> <span class="verse" id="V10">10&#160;</span>Yesuusi zaaridi, “Bollaa meecettiichchida urai ooninne tohoppe harabaa meecettanau koshshenna; ayyo ubbasaikka geeshsha. Qassi inttekka geeshsha; shin ubbai geeshsha gidekketa” yaagiis.  <span class="verse" id="V11">11&#160;</span>Aissi giikko, Yesuusi bana aatti immana urai oonakkonne erees; i, “Intte ubbai geeshsha gidekketa” giidoogee hegaassa. </div><div class='p'> <span class="verse" id="V12">12&#160;</span>Eta tohuwaa meeccidoogaappe guyyiyan, Yesuusi ba maayuwaa maayidi, ba sohuwaa guyye simmidi biidi uttiis; uttidi eta yaagiis; “Taani intteyyo oottidoogaa akeekeetii?  <span class="verse" id="V13">13&#160;</span>Intte tana tamaarissiyaagoonne Godau geeta; taani he intte giyoogaa gidiyo gishshau, loittideta.  <span class="verse" id="V14">14&#160;</span>Taani intteyyo Godanne inttena tamaarissiyaagaa gidaidda, intte tohuwaa meeccidabaa gidikko, inttekka issoi issuwaa tohuwaa meeccanau bessees.  <span class="verse" id="V15">15&#160;</span>Aissi giikko, taani intteyyo oottidoogaadan, inttekka oottana mala, intteyyo leemiso gidaas.  <span class="verse" id="V16">16&#160;</span>Taani intteyyo tumaa odais; ashkkari ba godaappe aadhdhenna. Qassi kiitettida uraikka bana kiittidaagaappe aadhdhenna.  <span class="verse" id="V17">17&#160;</span>Intte hegaa eridi oottiyaabaa gidikko anjjettidaageeta. </div><div class='p'> <span class="verse" id="V18">18&#160;</span>“Taani intte ubbaabaa haasayikke. Taani dooridoogeeta erais; shin Xoossaa maxaafai, ‘Taani barssidoogee ta kushiyaa saxxiis’ giidoogee tuma gidanau bessees.  <span class="verse" id="V19">19&#160;</span>Hegee haniyo wode taani tana gidiyoogaa intte ammanana mala, hegee hananaappe kasetada intteyyo haara odais.  <span class="verse" id="V20">20&#160;</span>Taani intteyyo tumaa odais; taani kiittiyo oonanne mokkiya urai tanakka mokkees; qassi tana mokkiya ooninne tana kiittidaagaa mokkees” yaagiis. </div><div class='s'>Yesuusi Bana Aattidi Immanaagee Oonakko Kasetidi Odiis </div><div class='r'>(Maatiyoosa 26:20-25; Marqqoosa 14:17-21; Luqaasa 22:21-23) </div><div class='p'> <span class="verse" id="V21">21&#160;</span>Yesuusi hegaa haasayidoogaappe guyyiyan, ba wozanan daro metootiis; metootidi, “Taani intteyyo tumaa odais; tana intteppe issoi aatti immana” giidi qoncciyan odiis. </div><div class='p'> <span class="verse" id="V22">22&#160;</span>I obaa haasayiyaakkonne, erissiyo ashkkaratuyyo mulekka erettennan ixxin, issoi issuwaa xeellidosona.  <span class="verse" id="V23">23&#160;</span>Erissiyo ashkkaratuppe issoi, Yesuusi siiqiyoogee, Yesuusa matan uttiis.  <span class="verse" id="V24">24&#160;</span>Hegaa gishshau, Simoon PHeexiroosi he erissiyo ashkkaraa qim77otidi, “I oona giyaakko, ane a oichcha” yaagiis. </div><div class='p'> <span class="verse" id="V25">25&#160;</span>Hegaa gishshau, he erissiyo ashkkarai Yesuusa haittaakko shiiqidi, “Godau, i oonee?” yaagiis. </div><div class='p'> <span class="verse" id="V26">26&#160;</span>Yesuusi zaaridi, “Taani oittan cambbaa tushkkada immiyoogee a” yaagiis. Qassi oittaa mentti ekkidi, cambbaa tushkkidi, Simoona na7aa, Yihudaa Asqqorootuyyo immiis.  <span class="verse" id="V27">27&#160;</span>Yihudai oittaa menttettaa ekkidoogaappe guyyiyan, Seexaanai sohuwaarakka Yihudan geliis. Yesuusi a, “Neeni oottanaagaa eesuwan ootta!” yaagiis.  <span class="verse" id="V28">28&#160;</span>SHin he sohuwan uttidaageetuppe ooninne Yesuusi hegaa a aissi giidaakkonne eribeenna.  <span class="verse" id="V29">29&#160;</span>Yihudai miishshaa qarcciitaa oiqqiyo gishshau, erissiyo ashkkaratuppe issooti issooti Yesuusi Yihudaa, “Paasikaa bonchchiyo gallassau banttana koshshiyaabaa baada shamma woi hiyyeesau muxuwaataa imma giis” yaagidi qoppidosona. </div><div class='p'> <span class="verse" id="V30">30&#160;</span>Yihudai oittaa me7ettaa ekkidi, sohuwaarakka kare kiyiis; he wode sa7ai qamma. </div><div class='s'>Ooratta Azazuwaa </div><div class='p'> <span class="verse" id="V31">31&#160;</span>Yihudai kare kiyidoogaappe guyyiyan, Yesuusi yaagiis; “Ha77i taani Asa Na7ai bonchchettaas: Xoossaikka ta baggaara bonchchettiis.  <span class="verse" id="V32">32&#160;</span>Xoossai ta baggaara, Asa Na7aa baggaara bonchchettikko, i ba huuphen tana Asa Na7aa bonchchana; qassi i tana sohuwaara bonchchana.  <span class="verse" id="V33">33&#160;</span>Ta naatoo, taani inttenaara daro wodiyaa gam77ikke. Intte tana koyana; shin taani Aihudata, ‘Taani biyoosaa intte baanau danddayekketa’ giidoogaadan, intteyyookka ha77i odais.  <span class="verse" id="V34">34&#160;</span>Taani inttena ooratta azazuwaa azazais; issoi issuwaa siiqite. Taani inttena siiqidoogaadankka, intte issoi issuwaa siiqana bessees.  <span class="verse" id="V35">35&#160;</span>Intte issoi issuwaara siiqettikko, ta erissiyo ashkkarata gidiyoogaa asai ubbai erana” yaagiis. </div><div class='s'>PHeexiroosi Kaddanaagaa Yesuusi Kasetidi Odiis </div><div class='r'>(Maatiyoosa 26:31-35; Marqqoosa 14:27-31; Luqaasa 22:31-34) </div><div class='p'> <span class="verse" id="V36">36&#160;</span>Simoon PHeexiroosi Yesuusa, “Godau, neeni au bai?” yaagiis. </div><div class='p'>Oichchin Yesuusi zaaridi, “Taani biyoosaa neeni ha77i tana kaallanau danddayakka; shin guyyeppe kaallana” yaagiis. </div><div class='p'> <span class="verse" id="V37">37&#160;</span>Yaagin PHeexiroosi, “Godau, taani nena ha77i kaallanau aissi danddayikkinaa? Taani ne gishshau, haiqqanaukka giiga uttaas!” yaagiis. </div><div class='p'> <span class="verse" id="V38">38&#160;</span>Yesuusi zaaridi, “Ta gishshau haiqqanau hai tumu giiga uttadii? Taani neeyyo tumaa odais; kuttoi waassanaappe kase, neeni tana heezzutoo kaddana” yaagiis. </div><ul class='tnav'>
<li><a href='index.htm'>Yohaannisa</a></li>
<li><a href='JHN12.htm'>&lt;</a></li>
<li><a href='JHN.htm'>13</a></li>
<li><a href='JHN14.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
