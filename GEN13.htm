<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Doomettaabaa 13</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Doomettaabaa</a></li>
<li><a href='GEN12.htm'>&lt;</a></li>
<li><a href='GEN.htm'>13</a></li>
<li><a href='GEN14.htm'>&gt;</a></li>
</ul>
<div class="main">
 
<div class='chapterlabel' id="V0"> 13</div><div class='s'>Abraaminne Looxee SHaahettidosona </div><div class='p'> <span class="verse" id="V1">1&#160;</span>Hegaa gishshau Abraami ba keettaayeeranne, baayyo de7iyaabaa ubbaara Gibxxeppe Neegeeba bazzuwaa biis; Looxeekka aara biis.  <span class="verse" id="V2">2&#160;</span>Abraami he wode mehiyan, biraaninne worqqan daro duretiis. </div><div class='p'> <span class="verse" id="V3">3&#160;</span>I Neegeebappe denddidi Beeteele gakkanaassi biis; he sohoinne Beeteeleppenne Aayippe gidduwan i koiro ba dunkkaaniyaa tolido sohuwaanne  <span class="verse" id="V4">4&#160;</span>yarshshiyoosaa i koiro keexxido sohuwaa. Yan Abraami GODAA sunttaa xeesiis. </div><div class='p'> <span class="verse" id="V5">5&#160;</span>Abraamaara yuuyiya Looxeyyookka miizzai, dorssaa wudeenne dunkkaanee de7ees.  <span class="verse" id="V6">6&#160;</span>SHin eti issippe de7anau etau biittai gidibeenna; etau daro mehee de7iyo gishshau, eti issippe de7anau danddayibookkona.  <span class="verse" id="V7">7&#160;</span>Hegaa gaasuwan Abraama wudiyaa heemmiyaageetu giddooninne Looxe wudiyaa heemmiyaageetu giddon ooshshai kiyiis. He wode Kanaanetinne Parzzeti he biittan de7oosona. </div><div class='p'> <span class="verse" id="V8">8&#160;</span>Yaanin Abraami Looxa, “Nuuni ishantta gidiyo gishshau, ta giddooninne ne giddon, ta wudiyaa heemmiyaageetu giddooninne ne wudiyaa heemmiyaageetu giddon ooshsha kessoppa.  <span class="verse" id="V9">9&#160;</span>Biitta ubbai ne sinttan de7ennee? Ane nuuni shaahettoos; neeni haddirssa baggi biikko, taani ushachcha baggi baana; neeni ushachcha baggi biikko, taani haddirssa baggi baana” yaagiis. </div><div class='p'> <span class="verse" id="V10">10&#160;</span>Yaagin Looxee yuuyi aadhdhi xeellidi, Yorddaanoosa SHaafaa wombbai ubbai biidi Zoo7aara gakkanaassi, GODAA gannatiyaa<a href="#FN1" class="notemark">12<span class="popup"> GODAA gannatiyaa: Hagaa giyoogee “Edene Gannatiyaa” giyoogaa.</span></a> woikko Gibxxe biittaa mala daro haattai de7iyoogaa gidiyoogaa be7iis. (Hegeenne GODAI Sadoomanne Gamoora geetettiya katamata xaissanaappe kase).  <span class="verse" id="V11">11&#160;</span>Hegaa gishshau Looxee baayyo Yorddaanoosa wombbaa ubbaa dooridi, arshsho baggi biis; yaatin eti issoi issuwaappe shaahettidosona.  <span class="verse" id="V12">12&#160;</span>Abraami Kanaane biittan de7i bayiis; shin Looxee wombban de7iya gita katamatu gidduwan uttidi, Sadooma katamaa matan ba dunkkaaniyaa toliis.  <span class="verse" id="V13">13&#160;</span>He wode Sadooma asati iitanne GODAA bolli pala nagaraa oottiyaageeta. </div><div class='p'> <span class="verse" id="V14">14&#160;</span>Looxee Abraamappe shaahettidoogaappe guyyiyan, GODAI Abraama hagaadan yaagiis; “Xoqqu gaada neeni de7iyoosaappe arshsho bagginne arggo baggi, qassi huuphessa bagginne tohossa baggi xeella.  <span class="verse" id="V15">15&#160;</span>Ha neeni xeelliyo biitta ubbaa taani neeyyoonne ne zariyaayyo merinau immana;  <span class="verse" id="V16">16&#160;</span>taani ne zariyaa sa7aa shafiyaadan darissana; ooninne sa7aa shafiyaa qoodana danddayikko, ne zareekka qoodettana.  <span class="verse" id="V17">17&#160;</span>Dendda; denddada biittaa gomppan pudenne dugenne hininne haanne hemettada be7a; aissi giikko, taani ha biittaa neeyyo immana” yaagiis. </div><div class='p'> <span class="verse" id="V18">18&#160;</span>Yaagin Abraami ba dunkkaaniyaa shoddidi, Kebroona kataman de7iya Mamire wolatu gitatu matan de7anau biis. Hegan GODAAYYO yarshshiyo sohuwaa keexxiis. </div><ul class='tnav'>
<li><a href='index.htm'>Doomettaabaa</a></li>
<li><a href='GEN12.htm'>&lt;</a></li>
<li><a href='GEN.htm'>13</a></li>
<li><a href='GEN14.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">12</span><a class="notebackref" href="#V10">13:10</a>
 <span class="fk">GODAA gannatiyaa: </span><span class="ft">Hagaa giyoogee “Edene Gannatiyaa” giyoogaa.</span></p>

<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
