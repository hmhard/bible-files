<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Ermmaasa 51</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Ermmaasa</a></li>
<li><a href='JER50.htm'>&lt;</a></li>
<li><a href='JER.htm'>51</a></li>
<li><a href='JER52.htm'>&gt;</a></li>
</ul>
<div class="main">
 
<div class='chapterlabel' id="V0"> 51</div><div class='s'>Baabiloone Bollan Gujo Pirddaa </div><div class='p'> <span class="verse" id="V1">1&#160;</span>GODAI hagaadan yaagees; “Baabiloone asaanne Baabiloone biittaa xaissiyaabaa taani kiittana.  <span class="verse" id="V2">2&#160;</span>Taani Baabiloone bolli allagata kiittana; eti yiidi, a suraggana; a biittaa baisa oottana. A bashshaa gallassi eti ubbasaara a dooddana.  <span class="verse" id="V3">3&#160;</span>A olanchchati wonddafiyaa dukkanaashin woikko bantta ola miishshaa gixxanaashin gattoppite. A yelagata ashshoppite; a olanchchata muliyaa xaissite.  <span class="verse" id="V4">4&#160;</span>Eti Baabiloone biittan siifetti wurana; eta katamatu ogetunkka cadetti kunddana.  <span class="verse" id="V5">5&#160;</span>Israa7eela biittainne Yihudaa biittai Israa7eela Geeshshaa, tana, naaqqido nagaran kumidaagaa gidikkonne, Israa7eela gidin, Yihudaa gidin, naa77aakka taani eta Xoossai, Ubbaappe Wolqqaama GODAI yeggabeikke. </div><div class='p'> <span class="verse" id="V6">6&#160;</span>“Baabilooneppe baqatite! Asi ubbi ba shemppuwaa shemppuwaa ashsho! I oottido nagaraa gaasuwan intte wuroppite! Hagee wodee taani GODAI ta autiyaa achchiyo wode.  <span class="verse" id="V7">7&#160;</span>Baabiloonee sa7an de7iya asai ubbai uyidi mattottiyo woine eessai tigettiyo, ta kushiyan de7iya worqqa wanccaa mala. Kawotettati ubbati he woine eessaa uyidi gooyidosona.  <span class="verse" id="V8">8&#160;</span>Baabiloonee qoppennan kunddidi meqqiis. Hegaa gishshau, ayyo yeekkite! A masunttaassi xaliyaa immite. Ooni erii, i paxanaakkonne.  <span class="verse" id="V9">9&#160;</span>Baabiloonen de7iya allaga asati, ‘Nuuni Baabiloone pattanau koyida; shin paxanau danddayibeenna. Ane a aggiigidi, nu biitti biitti simmoos. Aissi giikko, a pirddai haakkidi, saluwaa gakkiis; bolla saluwaa gufanttuwaa gakkanau pude xoqqiis’ yaagidosona” yaagees. </div><div class='p'> <span class="verse" id="V10">10&#160;</span>Israa7eela asai, “GODAI nuna shatinttiis! Ane Yerusalaame biidi, GODAI nu Xoossai oottidobaa asaassi odoos!” yaagana. </div><div class='p'> <span class="verse" id="V11">11&#160;</span>GODAI Baabiloone xaissanau qofaa qachchido gishshau, Meedoonatu kawota olau denttiis; i ba Beeta Maqidasiyaa autiyaa hagaadan oottidi achchana. Meedoonatu gadaawati hagaadan yaagidosona; “Zubbeta leefite; gonddalleta oiqqite!  <span class="verse" id="V12">12&#160;</span>Baabiloone bolli olaa banddiraa denttite; naagiyaageetakka minttite! Wochchiyaageetakka eta sohuwan sohuwan wottite; zuggidi naagiya olanchchatakka giigissite!” yaagidosona. Aissi giikko, GODAI Baabiloonen de7iya asaa bolli haasayidobaanne qoppidobaa oottana. </div><div class='p'> <span class="verse" id="V13">13&#160;</span>Baabiloonee daro shaafatinne daro aqoi kumido biitta; shin a wurssettai gakkiis; a de7uwaa turaikka duuxxiis.  <span class="verse" id="V14">14&#160;</span>Ubbaappe Wolqqaama GODAI, “Boolee biittaa kumiyoogaadan, taani asata ne biittan kunttana; etikka nena xoonido ufaissaa bantta qaalaa xoqqu oottidi, ne bollan gairana” yaagidi ba sunttan caaqqiis. </div><div class='s'>Galataa Mazamuriyaa </div><div class='q'> <span class="verse" id="V15">15&#160;</span>GODAI ba wolqqan sa7aa medhdhiis; </div><div class='q'>ba aadhdhida eratettan biittaa baasiis; </div><div class='q2'>salotakka ba akeekan micciis. </div><div class='q'> <span class="verse" id="V16">16&#160;</span>I haasayiyo wode, </div><div class='q2'>saluwan de7iya haattati guummoosona. </div><div class='q'>SHaarata i sa7aa gaxaappe ehees. </div><div class='q'>Qassi irai bukkiyo wodekka, </div><div class='q2'>wolqqanttaa wolqqammissees. </div><div class='q'>Ba minjjiyo sohuwaappekka carkkuwaa kessees. </div><div class='q'> <span class="verse" id="V17">17&#160;</span>Asi ubbi akeekinne eri bainnaagaa. </div><div class='q'>Qassi worqqaa tigidi, </div><div class='q2'>eeqa misileta medhdhiyaageeti ubbati yeellatidosona. </div><div class='q'>Aissi giikko, eta misileti worddonne shemppoi bainnaageeta. </div><div class='q'> <span class="verse" id="V18">18&#160;</span>He misileti pattennaageetanne </div><div class='q2'>karettidaageeta. </div><div class='q'>Eta bollan pirddai yiyo wode, eti xayana. </div><div class='q'> <span class="verse" id="V19">19&#160;</span>SHin Yaaqooba Xoossai </div><div class='q2'>hegaa mala gidenna. </div><div class='q'>Aissi giikko, i ubbabaa medhdhidaagaa. </div><div class='q2'>Israa7eela asai i baassi doorido zare. </div><div class='q'>A sunttaikka Ubbaappe Wolqqaama GODAA. </div><div class='s'>GODAA Dijinuwaa </div><div class='p'> <span class="verse" id="V20">20&#160;</span>GODAI hagaadan yaagees; “Baabiloonee, neeni ta dijinonne ta ola miishsha. Nenan go7ettada taani biittata mentterettaas; kawotettatakka xaissaas.  <span class="verse" id="V21">21&#160;</span>Nenan paratanne paraa toggiyaageeta, para gaaretanne eta laaggiyaageeta mentterettaas.  <span class="verse" id="V22">22&#160;</span>Nenan maccaanne attumaa, cimaanne naatuwaa, wodallatanne geela7ota mentterettaas.  <span class="verse" id="V23">23&#160;</span>Nenan henttanchchaanne a wudiyaa, goyiyaagaanne a waatta boorata, deriyaa haariyaageetanne halaqata mentterettaas” yaagees. </div><div class='s'>Baabiloone Pirddaa </div><div class='p'> <span class="verse" id="V24">24&#160;</span>GODAI hagaadan yaagees; “Baabiloone asainne Baabiloonen de7iyaageeti Xiyoone bolli oottido iitaa haluwaa taani intte xeellishin kessana. </div><div class='p'> <span class="verse" id="V25">25&#160;</span>“Nenoo, Baabiloonee, neeni biittaa sa7aa bashshiya wogga deriyaa mala; shin taani GODAI nena morkkais. Taani ta kushiyaa yeddada, nena deriyaa bollappe duge gonddorssana; hegaappe guyyiyan, neeni biittanne bidintta gidada attana.  <span class="verse" id="V26">26&#160;</span>Naa77antto neeppe baasuwan yeggiyo woikko gimbbiyau ekkiyo shuchchi de7enna; neeni merinaukka baisa gidana. Taani GODAI hagaa odais. </div><div class='p'> <span class="verse" id="V27">27&#160;</span>“Baabiloone bolli olaa banddiraa denttite; asaa ubbaa giddon malkkataa punnite. A olanau asaa ubbaa giigissite; Araaraate, Miinanne Ashkkanaaza kawotettata xeesite. Ola gadaawaakka sunttite; booliyaa keena daro paratakka ehiite.  <span class="verse" id="V28">28&#160;</span>Baabiloone olanau kawotettata ubbaa giigissite; Meedoona kawota, eta halaqata, deriyaa haariyaageetanne eti haariyo biittaa asaa ubbaa denttite. </div><div class='p'> <span class="verse" id="V29">29&#160;</span>“Baabiloone ooninne de7enna bazzo oottanau GODAI halchchido halchchuwaa poliyo gishshau, biittai ubbai kokkoreesinne porqqattees.  <span class="verse" id="V30">30&#160;</span>Baabiloone olanchchati olaa olettiyoogaa aggidosona; aggidi bantta qatuwan utti bayidosona. Eta wolqqai hitiis; hitin eti maccaasa mala gididosona. Eta keettatikka xuugettidosona; eta katamaa yuushuwaa gimbbiyaa penggetikka meqqidosona.  <span class="verse" id="V31">31&#160;</span>Ha gaxaappe hini gaxaa gakkanaashin, katamai morkkiyan ohettidoogaa Baabiloone kawuwaassi yootanau, woxxiyaagee woxxiyaagaa kaallidi, kiitettidaageekka kiitettidaagaa kaallidi boosona.  <span class="verse" id="V32">32&#160;</span>Qassi shaafaara pinniyo sohoti ohettidoogaa, qatoti xuugettidoogaanne olanchchati dagammidoogaa eti kawuwaassi yootanau boosona” yaagees. </div><div class='p'> <span class="verse" id="V33">33&#160;</span>Ubbaappe Wolqqaama GODAI, Israa7eela Xoossai hagaadan yaagees; “Baabiloone biittai kattaa qoxxiyo audiyaa mala; guutta wodiyaappe guyyiyan, i cakettiyo wodee yaana” yaagees. </div><div class='p'> <span class="verse" id="V34">34-35&#160;</span>Yerusalaame asai hagaadan yaagees; “Baabiloone Kawoi Naabukadanaxoori nuna wurssidi miis; nu katamaakka mela de7iya oto mala kessiis. Demee mittiyoogaadan, a mittiis; mal77oban kunttidoogaadan, i nu aquwan ba ganjjiyaa kunttiis; yaatidi attidaagaa mucidi cuchchiis. Hegaa gishshau, Baabiloonee nu bollinne nu asaa bolli oottido iitabai ubbai a bolli simmo. Nu suuttaa acoi Baabiloonen de7iya asaa achcho” yaagees. </div><div class='s'>GODAI Israa7eela Asaa Maaddana </div><div class='p'> <span class="verse" id="V36">36&#160;</span>Hegaa gishshau, GODAI Yerusalaame asaassi hagaadan yaagees; “Ne gishshataa taani mootettana; ne haluwaakka taani kessana. Taani Baabiloone haattaa melissana; a pulttotakka toissana.  <span class="verse" id="V37">37&#160;</span>Baabiloonee shuchcha doorenne worakanati de7iyo geesso gidana. Qassi a be7ida ubbai dagammananne, ‘Poora!’ gaana. An issi asinne naa77antto de7enna.  <span class="verse" id="V38">38&#160;</span>Baabiloone asai ubbai gaammodan gudees; qassi gaammo maradan daarees.  <span class="verse" id="V39">39&#160;</span>Etau bollai ho77iyo wode, taani etayyo ufaissiya ushshaa gibiraa giigissana; eti hegaappe uyidi, banttana balana gakkanaashin, taani eta mattoyana. Eti naa77antto denddennaadan, merinau xiskkana. Taani GODAI hagaa odais.  <span class="verse" id="V40">40&#160;</span>SHukkanau efiyo dorssatudan, dorssa orggetudaaninne deeshsha orggetudan, taani eta shuhau efaana. </div><div class='s'>Baabiloone Bolli Gakkanabaa </div><div class='p'> <span class="verse" id="V41">41&#160;</span>“Asai ubbai sabbiyo Baabiloonee ohettiis! Baabiloonee kawotettatu ubbaa giddon aiba daganttiyaabaa gididee!  <span class="verse" id="V42">42&#160;</span>Baabiloone morkketi abbaa beetai denddiyoogaadan denddidi, kataman eellidosona.  <span class="verse" id="V43">43&#160;</span>A katamati kolettidi, daganttiyaabaa kiyidosona; iri bukkenna bazzo biitta, ai asinne de7enna biittanne asa na7i gidduwaara kanttenna biitta kiyidosona.  <span class="verse" id="V44">44&#160;</span>Beela giyo Baabiloone xoossaa taani qaxxayana; i mittidobaakka taani a uluwaappe kesissana. Hegaappe guyyiyan, kawotettati akko zuliyoogaa aggana; Baabiloone gimbbeekka kunddana. </div><div class='p'> <span class="verse" id="V45">45&#160;</span>“Ta asau, a giddoppe kiyite! Intte ubbaikka GODAA hanqquwaa suuluwaappe intte huuphiyaa huuphiyaa ashshite!  <span class="verse" id="V46">46&#160;</span>Biittan odettiya oduwaa siyiyo wode, hirggoppitenne yayyoppite! Laittan laittan odoi oduwaa kaalli kaallidi yaana. He wode kawoi kawuwaa bolli denddiyo makkala odoi biittan siyettana. </div><div class='p'> <span class="verse" id="V47">47&#160;</span>“Hegaa gishshau, taani Baabiloone eeqa misileta qaxxayiyo gallassati yaana. He biittai ubbaikka yeellatana; siifettidaageeti ubbai katamaa giddon kunddana.  <span class="verse" id="V48">48&#160;</span>Huuphessa baggappe yiya bashshiyaageetu kushiyan Baabiloonee ohettiyo gishshau, saloinne sa7ai qassi eta giddon de7iya ubbabai ililana. Taani GODAI hagaa odais.  <span class="verse" id="V49">49&#160;</span>Baabiloonee Israa7eela asaanne hara biittan de7iya asaa ubbaa woridoogaadan, Baabiloone asaikka haiqqanau koshshees. </div><div class='s'>Baabiloonen De7iya Israa7eelatussi Odettida Hiraagaa </div><div class='p'> <span class="verse" id="V50">50&#160;</span>“Ta asau, intte olaappe kessi ekkideta. Hegaa gishshau, biite! Hagan eqqoppite! Intte de7iyo haaho biittankka tana GODAA hassayite; Yerusalaamekka qoppite.  <span class="verse" id="V51">51&#160;</span>Intte, ‘Nuuni cayettido gishshau kauyyida; allagati GODAA Beeta Maqidasiyan de7iya geeshsha sohota gelido gishshau, nuuni yeellaa maayida’ yaagideta. </div><div class='p'> <span class="verse" id="V52">52&#160;</span>“SHin taani GODAI Baabiloone eeqata qaxxayiyo wodee yaana. Deshettidaageeti biitta ubban oolana.  <span class="verse" id="V53">53&#160;</span>Baabiloonee saluwaa pude kiyidi, yan qatuwaa medhdhanau danddayiyaakkonne, yaa gakkanau kiyidi, a yan bashshiya asaa taani kiittana. Taani GODAI hagaa odais. </div><div class='s'>Baabiloonee Xayana </div><div class='p'> <span class="verse" id="V54">54&#160;</span>“Baabilooneppe asaa waasuwaa cenggurssai, Baabiloone biittaappe gita bashshaa kooshinchchai siyettana!  <span class="verse" id="V55">55&#160;</span>Aissi giikko, GODAI Baabiloone bashshana; a wolqqaama cenggurssaakka co77u oottana. Abbaa beetaadan guummiya morkketi woraajjiiddi garmmaamana.  <span class="verse" id="V56">56&#160;</span>Bashshiyaageeti Baabiloone bolli yaana; yin a olanchchati omoodettana; eta wonddafeekka meqqana. Taani GODAI haluwaa kessiya Xoossaa gidiyo gishshau, eta oosuwaadan taani etau zaarana.  <span class="verse" id="V57">57&#160;</span>Taani a halaqata, a aadhdhida eranchchata, a deriyaa haariyaageeta, a ola gadaawatanne a olanchchata mattoyana; eti naa77antto denddennaadan, merinau xiskkana. Taani Kawoi, Ubbaappe Wolqqaama GODAA geetettiyaagee hagaa odais” yaagees. </div><div class='p'> <span class="verse" id="V58">58&#160;</span>Ubbaappe Wolqqaama GODAI hagaadan yaagees; “Orddiyan gimbbettida Baabiloone yuushuwaa gimbbee sa7an belettana; a adussa penggetikka taman xuugettana. Asai oottidobai ubbai hada; kawotettatikka tami maanabau coo daafuroosona” yaagees. </div><div class='s'>Ermmaasi Baabiloone Kiitaa Yeddiis </div><div class='p'> <span class="verse" id="V59">59&#160;</span>Mahiseeya na7aa Neeriyaa na7ai Saraayi Kawuwaa Sedeqiyaasassi oottiya halaqa. Sedeqiyaasi Yihudan kawotido oiddantto laitti, Saraayi aara Baabiloone biis. Biyo wode Ermmaasi Saraaya bolli kiitaa yeddiis.  <span class="verse" id="V60">60&#160;</span>Baabiloone bollan gakkanau de7iya iitabaa ubbaanne Baabiloone xeelliya harabaa ubbaa Ermmaasi issi xaatta maxaafan xaafiis.  <span class="verse" id="V61">61&#160;</span>Xaafidi Saraaya hagaadan yaagiis; “Neeni Baabiloone biittaa gakkido wode, ne qaalaa xoqqu oottada, asaassi ha maxaafaa nabbaba.  <span class="verse" id="V62">62&#160;</span>Qassi hagaadan yaagada woossa; ‘Abeet GODAU, neeni, “Taani ha sohuwaa bashshana; ha sohuwan paxa qaaxxiya mereti, asikka, meheekka, do7ikka de7enna; ha sohoi merinau bazzo gidana” yaagadasa’ yaaga.  <span class="verse" id="V63">63&#160;</span>Ha xaatta maxaafaa nabbabada wurssidoogaappe guyyiyan, shuchchaa he maxaafaara gatta qachchada, Efiraaxiisa SHaafan ola.  <span class="verse" id="V64">64&#160;</span>Olada, ‘ “Taani GODAI a bollan ehiyo iitaa gaasuwan, Baabilooneekka hagaadan naa77antto denddennaadan muukettana” yaagais’ yaaga” yaagiis. </div><div class='p'>Ermmaasi haasayido qaalai hagan polettiis. </div><ul class='tnav'>
<li><a href='index.htm'>Ermmaasa</a></li>
<li><a href='JER50.htm'>&lt;</a></li>
<li><a href='JER.htm'>51</a></li>
<li><a href='JER52.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
