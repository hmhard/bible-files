<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Maatiyoosa 5</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Maatiyoosa</a></li>
<li><a href='MAT04.htm'>&lt;</a></li>
<li><a href='MAT.htm'>5</a></li>
<li><a href='MAT06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Yesuusi Deriyaa Bollan Gididi Tamaarissido Timirttiyaa </div><div class='r'>(Miraafiyaa 5-7) </div><div class='p'> <span class="verse" id="V1">1&#160;</span>Yesuusi daro asaa be7idi, deriyaa huuphiyaa kiyidi uttiis. Bana kaalliyaageeti baakko shiiqin,  <span class="verse" id="V2">2&#160;</span>tamaarissuwaa doommidi, eta hagaadan yaagiis. </div><div class='s'>Tumu Ufaissaa </div><div class='r'>(Luqaasa 6:20-23) </div><div class='b'> &#160; </div><div class='q'> <span class="verse" id="V3">3&#160;</span>Bantta ayyaanan hiyyeesa gididoogaa </div><div class='q2'>eriyaageeti anjjettidaageeta; </div><div class='q'>aissi giikko, saluwaa kawotettai etassa. </div><div class='q'> <span class="verse" id="V4">4&#160;</span>Kayyottiyaageeti anjjettidaageeta; </div><div class='q2'>aissi giikko, Xoossai eta minttettana. </div><div class='q'> <span class="verse" id="V5">5&#160;</span>Ashkketi anjjettidaageeta; </div><div class='q2'>aissi giikko, eti sa7aa laattana. </div><div class='q'> <span class="verse" id="V6">6&#160;</span>Namisettiyaageetinne saamettiyaageeti </div><div class='q2'>kattaa haattaa koyiyoogaadan, </div><div class='q'>xillobaa oottanau laamotiyaageeti </div><div class='q2'>anjjettidaageeta; </div><div class='q'>aissi giikko, Xoossai eta kalissana. </div><div class='q'> <span class="verse" id="V7">7&#160;</span>Maariyaageeti anjjettidaageeta; </div><div class='q2'>aissi giikko, Xoossai eta maarana. </div><div class='q'> <span class="verse" id="V8">8&#160;</span>Wozanaa geeshshati anjjettidaageeta; </div><div class='q2'>aissi giikko, eti Xoossaa be7ana. </div><div class='q'> <span class="verse" id="V9">9&#160;</span>Asa sigettiyaageeti anjjettidaageeta; </div><div class='q'>aissi giikko, Xoossai eta, </div><div class='q2'>ba naata giidi xeesana. </div><div class='q'> <span class="verse" id="V10">10&#160;</span>Xillotettaa gishshau </div><div class='q2'>yedetettiyaageeti anjjettidaageeta; </div><div class='q'>aissi giikko, saluwaa kawotettai etassa. </div><div class='p'> <span class="verse" id="V11">11&#160;</span>“Intte tana kaalliyo gishshau, asai inttena boriyo wodenne waissiyo wode, qassi intte bolli iitabaa ubbaa wordduwan haasayiyo wode, intte anjjettidaageeta.  <span class="verse" id="V12">12&#160;</span>Intteyyo saluwan gita woitoi de7iyo gishshau, ufaittite; hashshu giite; aissi giikko, asai intteppe kase de7ida hananabaa yootiyaageetakka hegaadan waissiis. </div><div class='s'>Maxiniyaanne Poo7uwaa Leemisuwaa </div><div class='r'>(Marqqoosa 9:50; Luqaasa 14:34-35) </div><div class='p'> <span class="verse" id="V13">13&#160;</span>“Asa ubbaassi intte maxine mala; shin maxinee laqilaqana xayikko, naa77antto a waatidi laqilaqissanee? Kare olin, asi a yedhdhi hemettanaappe attin, wodeppe ainne go77enna. </div><div class='p'> <span class="verse" id="V14">14&#160;</span>“Sa7au intte poo7o mala; deriyaa huuphiyan keexettida katamai geemmana danddayenna.  <span class="verse" id="V15">15&#160;</span>Xomppe oittidi, son de7iya asa ubbau poo7ana mala, xoqqiyaasan wottiyoogaappe attin, kere giddon qum77i wottiya asi baawa.  <span class="verse" id="V16">16&#160;</span>Hegaadankka, asi intte oottiyo lo77o oosuwaa be7idi, saluwan de7iya intte Aawaa galatana mala, intte poo7oi asa sinttan poo7o. </div><div class='s'>Muuse Higgiyaabaa </div><div class='p'> <span class="verse" id="V17">17&#160;</span>“Taani Muuse higgiyaanne hananabaa yootiyaageeti tamaarissiyoogaa xaissanau yiidobaa intteyyo milatoppo; taani polanau yiidoogaappe attin, xaissanau yabeikke.  <span class="verse" id="V18">18&#160;</span>Aissi giikko, taani intteyyo tumaa odais; saloinne sa7ai aadhdhana gakkanaassi, qassi ubbabaikka polettana gakkanaassi, higgiyaappe issi qaalaikka woi issi pitaleekka xayenna.  <span class="verse" id="V19">19&#160;</span>Hegaa gishshau, ha azazo ubbaappe guuxxiya issi azazuwaa kanttiya urai ooninne, qassi haratikka baagaadan oottanaadan tamaarissiya urai ooninne, saluwaa kawotettan ubbaappe guutta gidana; shin higgiyaa oottiyaageenne tamaarissiyaagee ooninne saluwaa kawotettan gita gidana.  <span class="verse" id="V20">20&#160;</span>Aissi giikko, taani intteyyo odais; intte xillotettai higgiyaa tamaarissiyaageetu xillotettaappenne Parisaawetu xillotettaappe darana xayikko, saluwaa kawotettaa intte mulekka gelekketa. </div><div class='p'> <span class="verse" id="V21">21&#160;</span>“Beni asaa, ‘Asa woroppa; asa worida ooninne pirddettana’ giidoogaa siyideta.  <span class="verse" id="V22">22&#160;</span>SHin taani intteyyo odais; ba ishaa hanqqettiya ubbai pirddettana; ba ishaa cayiya ubbai yaa7aa pirddau shiiqana; qassi ba ishaa, ‘Eeyyai’ giya ubbai Gaannabiyaa tamaa pirddau shiiqana.  <span class="verse" id="V23">23&#160;</span>Hegaa gishshau, neeni yarshshiyoosan yarshshishin, ne ishaa naaqqidobai neeyyo hegan hassayettikko,  <span class="verse" id="V24">24&#160;</span>ne yarshshuwaa he sohuwankka yegga bayada ba; kasetada ne ishaara sigettaichcha; hegaappe guyyiyan yaada, ne yarshshuwaa yarshsha. </div><div class='p'> <span class="verse" id="V25">25&#160;</span>“Nena mootiyaagaara pirdda keettaa baidda ogiyan elle aara sigettaichcha; hegee xayikko, i nena daanna sintti aattana; qassi daannai nena polisiyau aattidi immin, polisee nena qachchana.  <span class="verse" id="V26">26&#160;</span>Taani neeyyo tumaa odais; neeni issi santtimee attennan, ne maqqaccuwaa wurssada qanxxana gakkanaassi, mulekka qasho keettaappe kiyakka. </div><div class='s'>SHaaramuxanau Bessenna </div><div class='p'> <span class="verse" id="V27">27&#160;</span>“ ‘SHaaramuxoppa’ giidoogaa siyideta.  <span class="verse" id="V28">28&#160;</span>SHin taani intteyyo odais; maccaaro xeellidi amottiya ubbai, ba wozana giddon he wode iira shaaramuxiis.  <span class="verse" id="V29">29&#160;</span>Ne ushachcha aifee nena nagara ootissikko, neeppe shoddada ola baya; aissi giikko, ne bollai muleera Gaannabiyaa taman olettanaagaappe, appe issoi xayiyoogee neeyyo keha.  <span class="verse" id="V30">30&#160;</span>Qassi ne ushachcha kushee nena nagara ootissikko, neeppe qanxxada ola baya; aissi giikko, ne bollai muleera Gaannabiyaa taman olettanaagaappe, appe issoi xayiyoogee neeyyo keha. </div><div class='s'>Machchiyo Yeddanau Bessenna </div><div class='r'>(Maatiyoosa 19:9; Marqqoosa 10:11-12; Luqaasa 16:18) </div><div class='p'> <span class="verse" id="V31">31&#160;</span>“ ‘Qassi ba machchiyo yeddiya ooninne o yeddiyo paramaa immo’ geetettiis.  <span class="verse" id="V32">32&#160;</span>SHin taani intteyyo odais; ba machchiyaa shaaramuxennan de7ishin yeddiya ooninne o shaaramuxa kessees; qassi azinai yeddido maccaasiyo ekkiya ooninne shaaramuxees. </div><div class='s'>Caaquwaabaa </div><div class='p'> <span class="verse" id="V33">33&#160;</span>“Qassi beni asaa, ‘Wordduwan caaqqoppa, shin ne Godau caaqqidoogaa pola’ giidoogaa siyideta.  <span class="verse" id="V34">34&#160;</span>SHin taani intteyyo odais; mulekka caaqqoppite; saloi Xoossaa kawotaa araataa gidiyo gishshau, saluwan mulekka caaqqoppitenne;  <span class="verse" id="V35">35&#160;</span>qassi sa7ai a gedee yedhdhiyoosaa gidiyo gishshau, sa7an caaqqoppite; qassi Yerusalaamee gita kawuwaa katama gidiyo gishshau, Yerusalaamenkka caaqqoppite.  <span class="verse" id="V36">36&#160;</span>Neeni issi binnaanakka bootta woi karetta kessanau danddayenna gishshau, ne huuphiyankka caaqqoppa.  <span class="verse" id="V37">37&#160;</span>SHin intte, ‘Ee’ woi, ‘CHii’ giite; hageetuppe hara caaqoi xalahe halaqaappe yees. </div><div class='s'>Lancciyaa Uluwan Oiqqanau Bessenna </div><div class='r'>(Luqaasa 6:29-30) </div><div class='p'> <span class="verse" id="V38">38&#160;</span>“ ‘Aife gishshaa aife; achcha gishshaa achcha’ giidoogaa siyideta.  <span class="verse" id="V39">39&#160;</span>SHin taani intteyyo odais; intteyyo iitabaa oottiya uraa diggoppite; ooninne ne ushachcha bagga qinxxalliyaa baqqikko, ne haddirssa bagga qinxxalliyaakka a bessa;  <span class="verse" id="V40">40&#160;</span>ne qoliyaa ekkanau issi urai nena mootikko, he urai ne kootiyaakka ekko.  <span class="verse" id="V41">41&#160;</span>Ooninne nena issi saate ogiyaa banaara wolqqan efiikko, aara naa77u saate ogiyaa ba.  <span class="verse" id="V42">42&#160;</span>Nena woossiya urau imma; qassi neeppe tal77ana koyiya uraukka diggoppa. </div><div class='s'>Morkkiyaa Siiqiyoogaa </div><div class='r'>(Luqaasa 6:27-36) </div><div class='p'> <span class="verse" id="V43">43&#160;</span>“ ‘Ne shooruwaa siiqa; ne morkkiyaa morkka’ giidoogaa siyideta.  <span class="verse" id="V44">44-45&#160;</span>SHin taani intteyyo odais; saluwan de7iya intte Aawau naata gidana mala, intte morkketa siiqite; inttena qanggiyaageetakka anjjite; inttena ixxiyaageetuyyo lo77obaa oottite; inttena waissiyaageetuyyookka Xoossaa woossite; aissi giikko, iita asaukka lo77o asaukka Xoossai ba awaa awaxxissees; qassi xillotuyyookka nagaranchchatuyyookka ba iraa bukissees.  <span class="verse" id="V46">46&#160;</span>Aissi giikko, intte inttena siiqiyaageetu xalaalaa siiqikko, intteyyo ai woitoi de7ii? Harai atto, giiraa ekkiyaageetikka hegaadan oottoosona.  <span class="verse" id="V47">47&#160;</span>Intte intte ishanttu xalaalaa sarotikko, harati oottiyoogaappe aadhdhiyaabaa ai oottidetii? Harai atto, Xoossaa ammanenna asaikka hegaadan oottees.  <span class="verse" id="V48">48&#160;</span>Hegaa gishshau, saluwan de7iya intte Aawai bali bainnaagaa gidiyoogaadan, inttekka bali bainnaageeta gidite. </div><ul class='tnav'>
<li><a href='index.htm'>Maatiyoosa</a></li>
<li><a href='MAT04.htm'>&lt;</a></li>
<li><a href='MAT.htm'>5</a></li>
<li><a href='MAT06.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
