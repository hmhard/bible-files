<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Galaatiyaa 6</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Galaatiyaa</a></li>
<li><a href='GAL05.htm'>&lt;</a></li>
<li><a href='GAL.htm'>6</a></li>
<li><a href='EPH01.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Issoi Issuwaara Maadettiyoogaa </div><div class='p'> <span class="verse" id="V1">1&#160;</span>Ta ishanttoo, intte Ayyaanan de7iyaageeti issi urai ai mooro oottidi, beettikkonne, ashkketetta ayyaanan a suurissite; qassi intte paacettenna mala, intte huuphiyaa naagite.  <span class="verse" id="V2">2&#160;</span>Issoi issuwaa toohuwaa tookkite; hegaa oottiyoogan Kiristtoosa higgiyau azazetteeta.  <span class="verse" id="V3">3&#160;</span>Aissi giikko, issi urai ainne hanennan de7iiddi, aibakko i hanidobaa ayyo milatikko, ba huuphiyaa cimmees.  <span class="verse" id="V4">4&#160;</span>SHin asai ubbai huuphiyan huuphiyan ba oosuwaa paacco; hegaappe guyyiyan, hara asaagaara giigissennan, ba huuphe ooso xalaalan ceeqettiyoobaa demmana.  <span class="verse" id="V5">5&#160;</span>Aissi giikko, asai ubbai huuphiyan huuphiyan ba toohuwaa tookkanau bessees. </div><div class='p'> <span class="verse" id="V6">6&#160;</span>SHin Xoossaa qaalaa tamaariyaagee baayyo de7iya lo77obaa ubbaa bana tamaarissiyaagaara shaakko. </div><div class='p'> <span class="verse" id="V7">7&#160;</span>Inttena intterkka cimmoppite. Ooninne Xoossaa bolli qilliiccanau danddayenna; aissi giikko, asi ba zeriyoogaa zaarettidi cakkana.  <span class="verse" id="V8">8&#160;</span>Ba asatettaa amuwan zeriyaabaa gidikko, asatettaa amuwaappe haiquwaa cakkana. SHin Ayyaanan zeriyaabaa gidikko, Ayyaanaappe merinaa de7uwaa cakkana.  <span class="verse" id="V9">9&#160;</span>Ane lo77o oosuwaa oottanau azalliyoogaa aggoos. Aissi giikko, nuuni azallennan aggikko, cakkiyo wodee sinttappe yaana.  <span class="verse" id="V10">10&#160;</span>Yaanikko ha oottanau nuuni danddayiyoorin, asa ubbau lo77obaa oottoos; shin ubbaappe aattidi, nunaara ammanuwan de7iyaageetuyyo lo77obaa oottoos. </div><div class='s'>Wurssetta Zoriyaanne Sarotaa </div><div class='p'> <span class="verse" id="V11">11&#160;</span>Taani ta kushiyan, ai mala gita pitaletun, intteyyo xaafiyaakko be7ite.  <span class="verse" id="V12">12&#160;</span>Asaa sinttan lo77idi beettanau koyiya ubbati, intte qaxxarettana mala koyoosona; shin hegaa eti oottiyoogee banttayyo Kiristtoosa masqqaliyaa gishshau yedetettennan attana xalaalaassa.  <span class="verse" id="V13">13&#160;</span>Aissi giikko, eti intte qaxxarettidoogan ceeqettanau inttena qaxxarettona goosonappe attin, harai atto qaxxarettidaageetikka bantta huuphen higgiyaa naagokkona. </div><div class='p'> <span class="verse" id="V14">14&#160;</span>SHin sa7ai taayyo kaqettin, taanikka sa7aayyo kaqettido Yesuus Kiristtoosa masqqaliyaappe attin, taani ceeqettiyoobi harabai taappe haakko.  <span class="verse" id="V15">15&#160;</span>Aissi giikko, Kiristtoos Yesuusan ooratta mereta gidiyoogee go77eesippe attin, qaxxarettinkka qaxxarettennan agginkka ainne go77enna.  <span class="verse" id="V16">16&#160;</span>Ha wogan hemettiya ubbatu bollinne Xoossaa asa ubbaa bolli, sarotettainne maarotettai de7o. </div><div class='p'> <span class="verse" id="V17">17&#160;</span>Taani Yesuusayyo masunxxido malaataa ta bollan tookkido gishshau, hagaappe sinttau issi asikka tana waissoppo. </div><div class='p'> <span class="verse" id="V18">18&#160;</span>Ta ishanttoo, nu Godaa Yesuus Kiristtoosa aaro kehatettai inttenaara gido. Amin77i. </div><ul class='tnav'>
<li><a href='index.htm'>Galaatiyaa</a></li>
<li><a href='GAL05.htm'>&lt;</a></li>
<li><a href='GAL.htm'>6</a></li>
<li><a href='EPH01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
