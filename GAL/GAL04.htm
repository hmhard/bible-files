<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Galaatiyaa 4</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Galaatiyaa</a></li>
<li><a href='GAL03.htm'>&lt;</a></li>
<li><a href='GAL.htm'>4</a></li>
<li><a href='GAL05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Nuuni Xoossaa Naata Gidiyoogaa </div><div class='p'> <span class="verse" id="V1">1&#160;</span>SHin akeekite; ba aawaabaa laattiya na7ai naatettan de7iiddi, de7iyaabaa ubbau goda gidikkokka, ashkkaratuppe dummatiyoosi baawa.  <span class="verse" id="V2">2&#160;</span>SHin ba aawai giido wodee wurana gakkanaashin, a hadaraa ekkidaageetu kushiyaaninne a miishshaa naagiyaageetu kushiyan de7ees.  <span class="verse" id="V3">3&#160;</span>Hegaadan nuunikka qassi naatettan de7iyo wode, ha sa7aa haariya ayyaanatussi ailletida.  <span class="verse" id="V4">4&#160;</span>SHin wodiyaa wurssettai gakkido wode, Xoossai maccaasi yelidoogaa, higgiyaa garssan yelettidaagaa, ba na7aa kiittiis.  <span class="verse" id="V5">5&#160;</span>Aissi kiittidee giikko, higgiyan haarettidi de7iyaageeta wozanaunne nuna ba naata oottanau kiittiis. </div><div class='p'> <span class="verse" id="V6">6&#160;</span>Xoossai intte a naata gidiyo gishshau, “Abbaa, ta Aawau” giidi waassiya ba Na7aa Ayyaanaa, nu wozanaa giddo kiittiis.  <span class="verse" id="V7">7&#160;</span>Hegaa gishshau, hagaappe sinttan neeni Xoossaa na7a gidiyoogaappe attin, aille gidakka; qassi neeni a na7a gidikko, Kiristtoosa baggaara Xoossaabaa laattiyaagaa. </div><div class='s'>PHauloosi Galaatiyaa Asaabaa Hirggiis </div><div class='p'> <span class="verse" id="V8">8&#160;</span>SHin intte hagaappe kasiyan Xoossaa erennan de7iiddi, Xoossa gidennaageetuyyo aille gididi haarettideta.  <span class="verse" id="V9">9&#160;</span>SHin ha77i Xoossaa eridi, ubbakka Xoossan erettiichchidi, laafanne qassi karettida ha ayyaanatukko waanidi simmeetii? Wodhdhi eqqidi, aille gididi, naa77anttuwaa etayyo haarettanau koyeetii?  <span class="verse" id="V10">10&#160;</span>Gallassaa, aginaa, wodiyaanne laittaa intte loitti naageeta.  <span class="verse" id="V11">11&#160;</span>Tana inttebai yashshees; taani intteyyo coo mela daafuridanaashsha? </div><div class='p'> <span class="verse" id="V12">12&#160;</span>Ta ishanttoo, taani inttenadan hanido gishshau, “Inttekka tanadan hanite” gaada, inttena woossais; intte tana ainne naaqqibeekketa.  <span class="verse" id="V13">13&#160;</span>Taani koiro intteyyo wonggeliyaa yootidoogee tana harggissishiina gidiyoogaa intte ereeta.  <span class="verse" id="V14">14&#160;</span>Taayyo payyatettai guuxxidi, intteyyo paace gidinkka, tana karibeekketa; shenetinnebeekketa. Hegaa gishshaa ubba tana Xoossaa kiitanchchaa mokkiyoogaadan, woikko Kiristtoosi Yesuusa mokkiyoogaadan mokkideta. </div><div class='p'> <span class="verse" id="V15">15&#160;</span>Yaatin, hekko intte ufaittiyoogee beettenna! Tana gidikko, intteyyo danddayettiyaabaa gidin, taayyo intte intte aifiyaa shoddi immiyaakkonne ixxennaagaa markkattais.  <span class="verse" id="V16">16&#160;</span>Yaanin taani intteyyo tumaa yootiyo gishshau, intte morkke gidiyaanaa? </div><div class='p'> <span class="verse" id="V17">17&#160;</span>Hara asati intteyyo qarettiyaabaa milatoosona; shin eta qofai lo77enna; aissi giikko, intte etayyo qarettana mala, taappe inttena shaakkanau koyoosona.  <span class="verse" id="V18">18&#160;</span>SHin taani intte matan de7iyo wode xalaalan gidennan, ubba wodekka lo77oban intte koyettiyaageeta gidikko lo77o. </div><div class='p'> <span class="verse" id="V19">19&#160;</span>Ta siiqo naatoo, Kiristtoosa meretai inttenan beettana gakkanaashin, maccaasiyo maaretai tuggayiyoogaa keenaa, taani intte gishshau sahettais.  <span class="verse" id="V20">20&#160;</span>SHin taani intteyyo hirggiyo gishshau, ha77i intte mati baada inttenaara doonan haasayiyaakko, daro dosais. </div><div class='s'>Aggaaranne Saara Leemiso Gidido Hanota </div><div class='p'> <span class="verse" id="V21">21&#160;</span>Higgiyan haarettidi de7anau koyiyaageetoo, higgee giyoogaa siyekketii? Ane taayyo yootite.  <span class="verse" id="V22">22&#160;</span>Aissi giikko, Xoossaa maxaafai, “Abrahaamayyo ailleeppenne goqeeppe yelettida naa77u naati de7oosona” yaagees.  <span class="verse" id="V23">23&#160;</span>SHin aillee na7ai asi na7a yeliyo maaraadankka yelettiis; qassi goqee na7ai, Xoossai sinttappe immana giidi haasayidoogan yelettiis. </div><div class='p'> <span class="verse" id="V24">24&#160;</span>Ha maccaasati naa77u maachcha gidiyo gishshau, hagee leemiso gidana danddayees. Etappe issinniyaa, Siinaa Deriyaappe yiidaara, ba naata ailletettaayyo yelaasu; akka Aggaaro.  <span class="verse" id="V25">25&#160;</span>Ha Aggaara Araba giyo biittan de7iya Siinaa Deriyan leemisettausu; qassikka ha77i de7iya Yerusalaamen leemisettausu; aissi giikko, Yerusalaame katamai ba giddon de7iya asa ubbaara ailletettan de7ees.  <span class="verse" id="V26">26&#160;</span>SHin saluwan de7iya Yerusalaama ailletettan de7ukku; a nuussi aayyiyo.  <span class="verse" id="V27">27&#160;</span>Aissi giikko, Xoossaa maxaafai yaagees; </div><div class='q'>“Bii, yelabeenna mainee, ufaitta; </div><div class='q2'>maareti oiqqi erennaaree, </div><div class='q2'>ne qaalaa xoqqu oottada ilila! </div><div class='q'>Aissi giikko, ba azinaara </div><div class='q2'>de7iya maccaaseeppe, </div><div class='q'>barkka de7iya maccaaseeyyo </div><div class='q2'>daro naati de7ana” </div><div class='m'>yaagees. </div><div class='p'> <span class="verse" id="V28">28&#160;</span>Ta ishanttoo, nuunikka Yisaaqadan, Xoossai sinttappe immana giido naata.  <span class="verse" id="V29">29&#160;</span>SHin he wode asa maaraadan yelettidaagee, Xoossaa Ayyaanai giidoogaadan yelettidaagaa yedetti yuuyidoogaadan, ha77ikka hegaa mala.  <span class="verse" id="V30">30&#160;</span>SHin Xoossaa maxaafai woigii? “Aillee na7ai goqee na7aara issippe laattenna gishshau, ailliyo i na7aara gattada kessa yedda” yaagees.  <span class="verse" id="V31">31&#160;</span>Hegaa gishshau, ta ishanttoo, nuuni goqee naata gidiyoogaappe attin, aillee naata gidokko. </div><ul class='tnav'>
<li><a href='index.htm'>Galaatiyaa</a></li>
<li><a href='GAL03.htm'>&lt;</a></li>
<li><a href='GAL.htm'>4</a></li>
<li><a href='GAL05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
