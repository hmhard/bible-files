<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Kessaabaa 25</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Kessaabaa</a></li>
<li><a href='EXO24.htm'>&lt;</a></li>
<li><a href='EXO.htm'>25</a></li>
<li><a href='EXO26.htm'>&gt;</a></li>
</ul>
<div class="main">
 
<div class='chapterlabel' id="V0"> 25</div><div class='s'>Xoossaa Dunkkaaniyaa Keexxanau Imettida Imuwaa </div><div class='p'> <span class="verse" id="V1">1&#160;</span>GODAI Muuseyyo hagaadan yaagiis;  <span class="verse" id="V2">2&#160;</span>“Taayyo immiyoobaa ehaanaadan neeni Israa7eelatuyyo yoota; taayyo immanau a wozanai a imma imma giyo asa ubbaa imotaa neeni taayyo ekka.  <span class="verse" id="V3">3&#160;</span>Intte etappe ekkana imotai hagaa: worqqaa, biraa, nahaasiyaa birataa,  <span class="verse" id="V4">4&#160;</span>salo milatiya qacinaa, ochchaa teeraa milatiya qacinaa, shololla zo7o qacinaanne liiqo liinuwaa, deeshshaa agoziyaa,  <span class="verse" id="V5">5&#160;</span>dorssa orggiyaa calaa zo7o qalamiyan yeggi kessidoogaa, irppaniyaa, guuganttaa,  <span class="verse" id="V6">6&#160;</span>xomppiyaassi wogaraa zaitiyaa, tiyettiyo zaitiyaanne ixaanaa sawettiya qimamiyaa;  <span class="verse" id="V7">7&#160;</span>eefuudiyaaninne tiran wottiyoogan yeggiyo maragidiyaa geetettiya shuchchatanne hara phooliya al77o shuchchata eho. </div><div class='p'> <span class="verse" id="V8">8&#160;</span>“Yaatidi taani eta giddon aqanaadan, eti taayyo goinniyo sohuwaa giigissona.  <span class="verse" id="V9">9&#160;</span>Likke taani nena bessana leemisuwaadan Xoossaa Dunkkaaniyaanne a giddon de7iya miishshata oottite. </div><div class='s'>Maachchaa Taabootaa </div><div class='p'> <span class="verse" id="V10">10&#160;</span>“Eti guuganttaa mittaappe zananai naa77u waranne baggaa, gomppai issi waranne baggaa, geesai qassi issi waranne baggaa gidiya Taabootaa medhdhona.  <span class="verse" id="V11">11&#160;</span>Suwaanne kariyaa walahi bainna worqqan sheeshsha; a yuushuwaakka worqqa tigettan yuushsha aatta.  <span class="verse" id="V12">12&#160;</span>He Taabootaayyo oiddu worqqa sagaayota tiga; tigada oiddu gedetun issi baggaara naa77u sagaayota, qassi hankko baggaara naa77u sagaayota aatta.  <span class="verse" id="V13">13&#160;</span>Hegaappe guyyiyan, guuganttaappe kasota kessa; kessada worqqan sheeshsha.  <span class="verse" id="V14">14&#160;</span>Taabootaa tookkanau, Taabootaa miyyiyan de7iya sagaayotun kasota aatta.  <span class="verse" id="V15">15&#160;</span>Tookkiyo kasoti Taabootaa sagaayotu giddon de7ona; eti hegaappe mulekka kiyoppona.  <span class="verse" id="V16">16&#160;</span>Taabootaa giddon taani neeyyo immiyo, tammu azazoti xaafetti uttido naa77u masettida shuchchata wotta. </div><div class='p'> <span class="verse" id="V17">17&#160;</span>“Walahi bainna worqqaappe naa77u waranne baggaa aduqqiya, issi waranne baggaa aakkiya atto giyo sohuwaa qum77uwaa medhdha.  <span class="verse" id="V18">18&#160;</span>Qum77uwaayyo wurssetta naa77u bagga gaxan naa77u kiruubeta, qoxettida worqqaappe medhdha.  <span class="verse" id="V19">19&#160;</span>Issi kiruubiyaa issi bagga gaxan, naa77antto kiruubiyaa hankko bagga gaxan naa77aakka qum77uwaara gatta oittada medhdha.  <span class="verse" id="V20">20&#160;</span>Kiruubeti bantta qefiyaa denttidi, atto giyo sohuwaa qum77uwaa bantta qefiyan kuwayi wottona; qassi issoi issuwaakko simmi uttidi, qum77uwaa xeellona.  <span class="verse" id="V21">21&#160;</span>Qum77uwaa Taabootaayyo bolla baggan wotta; qassi taani neeyyo immiyo azazoti xaafettido masettida shuchchata Taabootaa giddon wotta.  <span class="verse" id="V22">22&#160;</span>Maachchaa Taabootaa bolla qum77uwaa bolli de7iya naa77u kiruubetuppe gidduwan taani nenaara gaittana; gaittada Israa7eela asaayyo taani immiyo azazo ubbaa yan neeyyo immana. </div><div class='s'>Oittaa Wottiyo Xaraphpheezaa </div><div class='p'> <span class="verse" id="V23">23&#160;</span>“Guuganttaa mittaappe zananai naa77u wara, gomppai issi wara, geesai qassi issi waranne bagga gidiyo issi xaraphpheezaa medhdha.  <span class="verse" id="V24">24&#160;</span>Yaatada walahi bainna worqqan sheeshsha; qassi a yuushuwan worqqaa tigettaa yuushsha aatta.  <span class="verse" id="V25">25&#160;</span>Hegaadankka, qassi gomppai takkaaro gidiyo shaashiyaa a bolli yuushsha aatta. Yaatada a bolli worqqa tigettaa yuushsha.  <span class="verse" id="V26">26&#160;</span>He xaraphpheezaayyo oiddu worqqa sagaayota medhdhada, xaraphpheezaa tohoti de7iyo oiddu zoozetun oitta.  <span class="verse" id="V27">27&#160;</span>Xaraphpheezaa tookkanau kasota aattiyo sagaayoti xaraphpheezau shaashiyaa lanqqiyan shiiqidi de7ona.  <span class="verse" id="V28">28&#160;</span>He tookkiyo kasota guuganttaappe kessada, worqqan eta sheeshsha.  <span class="verse" id="V29">29&#160;</span>Hegaadankka, qassi sainetanne cilppata, yarshshuwaa yarshshiyo wode go7ettiyo duuqqiyoobatanne xuu7ata walahi bainna worqqaappe ootta.  <span class="verse" id="V30">30&#160;</span>Ta sintti aattiyo geeshsha oittai ubba wodekka xaraphpheezaa bolli xayoppo. </div><div class='s'>Xomppiyaa Wottiyo Ballaa </div><div class='p'> <span class="verse" id="V31">31&#160;</span>“Xomppiyaa wottiyo ballaa qoxettida walahi bainna worqqaappe ootta; he ballai eqqiyo gedeekka, qassi giddo toomaikka ubbai qoxettida worqqaappe oosettanau koshshees. A qururuusoti, a kukkumotinne a ciishshati ubbai aara issippe oiqetti merettanau koshshees.  <span class="verse" id="V32">32&#160;</span>Miyyiyaara usuppun marati ayyo kiyona; maratuppe heezzati issi baggaara, qassi heezzati hankko baggaara de7ona.  <span class="verse" id="V33">33&#160;</span>Usuppun maratussikka huuphiyan huuphiyan issi issi kukkumoinne ciishshai de7iyo lauziyaa ciishshaa milatiya wanccai de7o.  <span class="verse" id="V34">34&#160;</span>Xomppiyaa wottiyo ballaassi giddo toomai, kukkumotinne ciishshati de7iyo lauziyaa ciishshaa milatiya oiddu wanccan alleeqetto.  <span class="verse" id="V35">35&#160;</span>Naa77ai naa77ai issippe waattan de7iyo heezzu maratuppe garssaara issi issi kukkumoi de7o.  <span class="verse" id="V36">36&#160;</span>Kukkumotinne marati ubbai xomppiyaa wottiyo ballaara issippe, oiqetti issuwaa gididi, walahi bainna worqqaappe qoxettidi oosettona. </div><div class='p'> <span class="verse" id="V37">37&#160;</span>“Hegaappe guyyiyan, xomppiyaa wottiyo ballau laappun xomppeta giigissada, eti sinttaa poo7ana mala xoqqu oottada wotta.  <span class="verse" id="V38">38&#160;</span>Xomppiyaa toissiyo qaphetanne eta wottiyoobata walahi bainna worqqaappe ootta.  <span class="verse" id="V39">39&#160;</span>Xomppiyaa wottiyo ballainne an go7ettiyo miishsha ubbai hasttamanne ichchashu kilo giraame gidiya walahi bainna worqqaappe oosettona.  <span class="verse" id="V40">40&#160;</span>Akeeka; taani nena deriyaa huuphiyan bessido leemisuwaa kaallada ootta. </div><ul class='tnav'>
<li><a href='index.htm'>Kessaabaa</a></li>
<li><a href='EXO24.htm'>&lt;</a></li>
<li><a href='EXO.htm'>25</a></li>
<li><a href='EXO26.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
