<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 12</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB11.htm'>&lt;</a></li>
<li><a href='JOB.htm'>12</a></li>
<li><a href='JOB13.htm'>&gt;</a></li>
</ul>
<div class="main">
 
<div class='chapterlabel' id="V0"> 12</div><div class='s'>Iyyoobi Haasayees </div><div class='p'> <span class="verse" id="V1">1&#160;</span>Yaagin Iyyoobi zaaridi, hagaadan yaagiis;  <span class="verse" id="V2">2&#160;</span>“Hayyanintta, intte tumukka asa; aadhdhida eratetta ubbaikka inttenaara haiqqana!  <span class="verse" id="V3">3&#160;</span>SHin taukka intteegaadan akeekai de7ees; taani intteppe laafikke! Ha intte haasayidobaa ubbaa ooninne erees.  <span class="verse" id="V4">4&#160;</span>Taani Xoossaa woossin, i siyido asa gidikkonne, ta laggetuyyo miicciyoobaa kiyaas; taani xillonne boree bainna asa gidikkokka, qilliicciyoobaa kiyaas.  <span class="verse" id="V5">5&#160;</span>Inttena aiba metoinne gakkibeenna gishshau, ta metuwaa kareeta; kunddanau ganddigaariya bitaniyaakka sugeeta.  <span class="verse" id="V6">6&#160;</span>Bonqqiyaageetu keettati saro de7oosona; Xoossaa yiilloyiyaageetikka hirggi bainnan de7oosona. Eta kushiyaa wolqqai eti goinniyo xoossa. </div><div class='p'> <span class="verse" id="V7">7&#160;</span>“SHin neeni ane meheta oichcha; eti nena tamaarissana. Woikko saluwaa kafota oichcha; eti neeyyo yootana.  <span class="verse" id="V8">8&#160;</span>Woikko sa7aara gooshettiya meretati nena tamaarissana; abbaa moletikka neeyyo odana.  <span class="verse" id="V9">9&#160;</span>GODAA kushee hagaa oottidoogaa hageetu ubbaa giddon erennai oonee?  <span class="verse" id="V10">10&#160;</span>Paxa de7iya meretatu ubbaa de7oinne asa ubbaa shemppoi a kushiyaana.  <span class="verse" id="V11">11&#160;</span>Inxxarssai qumaa shaakki eriyoogaadan, haittai haasayaa shaakkidi erenneeyye? </div><div class='p'> <span class="verse" id="V12">12&#160;</span>“Aadhdhida eratettai cimida asatu matan de7ees; daro wodiyaa de7iyoogee akeekaa immees.  <span class="verse" id="V13">13&#160;</span>Xoossaassi aadhdhida eratettainne wolqqai de7ees; zoreenne akeekai an beettees.  <span class="verse" id="V14">14&#160;</span>Xoossai qolidobaa zaaretti keexxanai oonee? I qachchido uraakka birshshi yeddanai oonee?  <span class="verse" id="V15">15&#160;</span>Xoossai iraa teqqikko, biittai melees; i iraa bukissikko, di7oi biittaa bashshees. </div><div class='p'> <span class="verse" id="V16">16&#160;</span>“Minotettainne xoonoi Xoossaagaa; cimettiyaageenne cimmiyaageenne naa77aikka appe garssaara de7oosona.  <span class="verse" id="V17">17&#160;</span>Zoriyaageetuppe i aadhdhida eraa qaari ekkees; halaqatakka i gooshshees.  <span class="verse" id="V18">18&#160;</span>I kawota kawotaa araataappe wottees; wottidi ailleta kessees.  <span class="verse" id="V19">19&#160;</span>Qeesetuppekka bonchchuwaa qaari ekkees; wolqqaamatakka aatti yeggees.  <span class="verse" id="V20">20&#160;</span>Ammanettida asatakka co77u oottees; cimatuppekka akeekaa wotti ekkees.  <span class="verse" id="V21">21&#160;</span>Halaqata kaushshees; deriyaa kaalettiyaageetu wolqqaakka wurssees. </div><div class='p'> <span class="verse" id="V22">22&#160;</span>“Xuman de7iya xuura yohota qonccissees; sakkana xuma sohuwaakka poo7o kessees.  <span class="verse" id="V23">23&#160;</span>Xoossai kawotettata gitayees; gitayidi qassi xoonees. Kawotettaakka aassees; aassidi qassi xaissees.  <span class="verse" id="V24">24&#160;</span>Sa7aa asaa halaqata akeekaa diggidi, ogee bainna bazzuwan toilattanaadan oottees.  <span class="verse" id="V25">25&#160;</span>Poo7oi bainna xuman eti tattaafoosona; mattottida asatudan eti ganddigaaroosona. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB11.htm'>&lt;</a></li>
<li><a href='JOB.htm'>12</a></li>
<li><a href='JOB13.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
