<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 13</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB12.htm'>&lt;</a></li>
<li><a href='JOB.htm'>13</a></li>
<li><a href='JOB14.htm'>&gt;</a></li>
</ul>
<div class="main">
 
<div class='chapterlabel' id="V0"> 13</div><div class='s'>Qassikka Iyyoobi Haasayees </div><div class='p'> <span class="verse" id="V1">1&#160;</span>“Hagaa ubbaa ta aifee be7iis; ta haittaikka siyidi akeekiis.  <span class="verse" id="V2">2&#160;</span>Intte eriyoogaa taanikka erais; taani intteppe laafikke.  <span class="verse" id="V3">3&#160;</span>SHin taani Ubbaa Danddayiya Xoossaassi haasayanau koyais; inttenaara gidenna. Taani ta mootuwaa aara mootettanau amottais.  <span class="verse" id="V4">4&#160;</span>Intte erenna asa gidiyoogee erettennaadan, wordduwan kammeeta; intte ubbaikka pattenna aakimeta.  <span class="verse" id="V5">5&#160;</span>Intte ubbai co77u giidaa giderkketiishsha! Yaatiyaakko, inttena asai aadhdhida eranchcha gaana shin! </div><div class='p'> <span class="verse" id="V6">6&#160;</span>“Ha77i ta mootuwaa siyite; ta doonaappe kiyiya palamaa ezggite.  <span class="verse" id="V7">7&#160;</span>Intte Xoossaa doona gididi, wordduwaa haasayeetiiyye? A gishshaa eqqidi, cimobaa haasayeetiiyye?  <span class="verse" id="V8">8&#160;</span>Intte a maaddiyoobi de7ii? Woikko ayyo xabaqa gididi mootetteetii?  <span class="verse" id="V9">9&#160;</span>I inttena pilggi xeelliyaakko, intteppe lo77obaa demmanee? Intte asaa cimmiyoogaadan, a cimmanau danddayuuteetiiyye?  <span class="verse" id="V10">10&#160;</span>Intte geeman asaa som77uwaa xeellidi maaddikko, Xoossai tumu inttena seerana.  <span class="verse" id="V11">11&#160;</span>A bonchchoi inttena daganttennee? A anggai inttena yashshennee?  <span class="verse" id="V12">12&#160;</span>Intte odiyo leemisoti bidintta mala pattennaageeta; intte shiishshiyo palamai urqqaappe merettida gonddalliyaa mala. </div><div class='p'> <span class="verse" id="V13">13&#160;</span>“Ane co77u giite! Taani haasayana; hagaappe guyyiyan, ba hanaa hano.  <span class="verse" id="V14">14&#160;</span>Taani tana gakkiyaabaa, haiquwaa gidiyaakkokka, ekkanau giiga uttaas.  <span class="verse" id="V15">15&#160;</span>Be7ite, Xoossai tana woriyaabaa gidikkonne, taani a danddayan naagana. Gidikkonne, taani ta mootuwaa a sintti shiishshana.  <span class="verse" id="V16">16&#160;</span>Nagaranchcha asi a sintti shiiqanau danddayenna; hagee taani shiiqanau xaliyoogee, ooni erii, ta atettaassi gaaso gidanau danddayees.  <span class="verse" id="V17">17&#160;</span>Ta haasayaa akeekidi siyite; taani odiyoogee intte haittan gelo.  <span class="verse" id="V18">18&#160;</span>Be7ite, taani ta mootuwaa giigissaas; shatimmanaagaakka erais. </div><div class='p'> <span class="verse" id="V19">19&#160;</span>“Abeet Xoossau, neeni tana mootanau yai? Neeni tana mooranchcha kessikko, taani co77u gaada haiqqana.  <span class="verse" id="V20">20&#160;</span>SHin neeni taayyo ha naa77ubata ootta; oottikko taani neeppe geemmikke.  <span class="verse" id="V21">21&#160;</span>Tana qaxxayiyoogaa agga; tana daganttoppa.  <span class="verse" id="V22">22&#160;</span>Hegaappe guyyiyan, tana xeesa; xeesin taani koyana. Woikko taani haasayin, taayyo zaarada haasaya.  <span class="verse" id="V23">23&#160;</span>Bau, taani moorido mooroinne nagarai aappunee? Ta balaanne ta nagaraa ane tana bessa. </div><div class='p'> <span class="verse" id="V24">24&#160;</span>“Neeni aibissi ne som77uwaa taappe genttai? Qassi tana aibissi ne morkkedan qoodai?  <span class="verse" id="V25">25&#160;</span>Tana, carkkoi efiyo boncco malaa, yashissuutee? Woikko melida suulla malaa yedettuutee?  <span class="verse" id="V26">26&#160;</span>Neeni ta bolli xaafido mootoi camo; harai attin, taani yelagatettan de7aidda oottido mooruwaanne ashshabaakka.  <span class="verse" id="V27">27&#160;</span>Neeni ta tohuwaa toho biratan qachchadasa; ta tanggiyo tanggo ubbaa wochchaasa; ta tohuwaa kottiyaa pilgga xeellaasa.  <span class="verse" id="V28">28&#160;</span>Taani musidabaadaaninne bil77ai miido afaladan musais. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB12.htm'>&lt;</a></li>
<li><a href='JOB.htm'>13</a></li>
<li><a href='JOB14.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
