<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Leemiso Maxaafaa 27</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Leemiso Maxaafaa</a></li>
<li><a href='PRO26.htm'>&lt;</a></li>
<li><a href='PRO.htm'>27</a></li>
<li><a href='PRO28.htm'>&gt;</a></li>
</ul>
<div class="main">
 
<div class='chapterlabel' id="V0"> 27</div><div class='p'> <span class="verse" id="V1">1&#160;</span>Wonttoban ceeqettoppa; wonttoi ehaanabaa neeni erakka. </div><div class='p'> <span class="verse" id="V2">2&#160;</span>Nena hara asi galatoppe attin, neeni nena nerkka galatoppa; asai ne gishshaa markkattoppe attin, neeni ne kehatettaa odoppa. </div><div class='p'> <span class="verse" id="V3">3&#160;</span>SHuchchai gita tooho; shaahetaa tookkiyoogeekka deexo; shin eeyya urai denttiyo ooshshai eta naa77aappekka deexxees. </div><div class='p'> <span class="verse" id="V4">4&#160;</span>Hanqqossi qareti baawa; yiilloikka bashshiya di7o mala; shin qanaatiyan ubba gattoppo. </div><div class='p'> <span class="verse" id="V5">5&#160;</span>Geemmida siiquwaappe baliyo wode qoncciyan seeriyoogee keha. </div><div class='p'> <span class="verse" id="V6">6&#160;</span>Morkkee nena darotoo yeriyoogaappe siiqoi nena dechchiyoogee keha. </div><div class='p'> <span class="verse" id="V7">7&#160;</span>Kallida uraa eessaa ililoi iitees; shin namisettida uraa cammiyaabaikka mal77ees. </div><div class='p'> <span class="verse" id="V8">8&#160;</span>Ba soo aggidi yuuyiya asi, ba keettaappe haakkada paalliya kafee mala. </div><div class='p'> <span class="verse" id="V9">9&#160;</span>SHittoinne sawiya ixaani asaa ufaissiyoogaadan, siiqo laggiyaa zoreekka ufaissees. </div><div class='p'> <span class="verse" id="V10">10&#160;</span>Ne siiqo laggiyaanne ne aawaa siiqo laggiyaa aggoppa; nena metido wode ne ishaa soo booppa. Haahuwan de7iya ishaappe matan de7iya shooroi keha. </div><div class='p'> <span class="verse" id="V11">11&#160;</span>Ta na7au, neeni aadhdhida eranchcha gida. Yaatiyaakko taani ufaittananne tana boriyaageetu oishaakka zaarana. </div><div class='p'> <span class="verse" id="V12">12&#160;</span>Cincca asi metoi yiyo wode be7idi qosettees; shin akeekai paccido asi sitti gi biidi, metuwan gelees; yaatidi guyyeppe wai ana gees. </div><div class='p'> <span class="verse" id="V13">13&#160;</span>Erenna asau waase geliya uraa maayuwaa qaari ekkite; imatta asau, waase gelida uraa maayuwaa oiqqite. </div><div class='p'> <span class="verse" id="V14">14&#160;</span>Maallado guuran ba qaalaa xoqqu oottidi, ba shooruwaa sarotiyoogee a qanggiyoogaa mala. </div><div class='p'> <span class="verse" id="V15">15&#160;</span>Walassada duuxxenna machchiyaanne irai bukkin xokkidi aggenna aatoi issi mala.  <span class="verse" id="V16">16&#160;</span>Carkko teqqanau woikko zaite cuccumidi oiqqanau danddayettennaagaadan, o co77u oottanau danddayettenna. </div><div class='p'> <span class="verse" id="V17">17&#160;</span>Biratai birataa poshiyoogaadan, asai issoi issuwaappe tamaarees. </div><div class='p'> <span class="verse" id="V18">18&#160;</span>Balase giyo mittiyo ishalissidi naagida uri i aifiyaa maana; bana aissidaagaa kabboyiya ashkkarai bonchchettana. </div><div class='p'> <span class="verse" id="V19">19&#160;</span>Haattai heregaadan som77uwaa bessiyoogaadan, aawu wozanai aawu eeshshaa bessees. </div><div class='p'> <span class="verse" id="V20">20&#160;</span>Haiqoinne bashshi kalli erokkona; hegaadankka, asa amoi kallenna. </div><div class='p'> <span class="verse" id="V21">21&#160;</span>Birainne worqqai taman paacettidi geeyiyoogaadan, asikka ba ekkiyo galatan paacettees. </div><div class='p'> <span class="verse" id="V22">22&#160;</span>Eeyya asa kattaara udulan yeggada, udula mittan caddiyaakko, appe eeyyatettai kichchenna. </div><div class='p'> <span class="verse" id="V23">23&#160;</span>Ne dorssati de7iyo hanotaa loittada era; ne mehiyaa wudiyaakka wozanappe heemma.  <span class="verse" id="V24">24&#160;</span>Aissi giikko, duretettai merinau de7enna; kallachchaikka yeletaappe yeletau aadhdhennan agganau danddayees.  <span class="verse" id="V25">25&#160;</span>Mela maatai buucettidoogaappe, aaca maatai kiyidoogaappenne deriyaa bollan de7iya maatai shiiqidoogaappe guyyiyan,  <span class="verse" id="V26">26&#160;</span>dorssatu ikisiyaappe neeni neeyyo maayiyoobaa kessana; deeshshata baizzido birankka neeyyo gadiyaa shammana.  <span class="verse" id="V27">27&#160;</span>Attiya deeshshatu maattai neessi, ne so asaassinne ne macca ashkkaratussi quma gidana. </div><ul class='tnav'>
<li><a href='index.htm'>Leemiso Maxaafaa</a></li>
<li><a href='PRO26.htm'>&lt;</a></li>
<li><a href='PRO.htm'>27</a></li>
<li><a href='PRO28.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
