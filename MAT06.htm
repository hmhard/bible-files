<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Maatiyoosa 6</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Maatiyoosa</a></li>
<li><a href='MAT05.htm'>&lt;</a></li>
<li><a href='MAT.htm'>6</a></li>
<li><a href='MAT07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Hiyyeesau Immiyo Maaraa </div><div class='p'> <span class="verse" id="V1">1&#160;</span>“Intte ammano oosuwaa asa bessanau asa sinttan oottenna mala naagettite; hegee xayikko, saluwan de7iya intte Aawai intteyyo woituwaa immenna. </div><div class='p'> <span class="verse" id="V2">2&#160;</span>“Hegaa gishshau, intte aibakko hiyyeesau immiyo wode, lo77o milatiya iitati banttana bonchchissanau, Aihuda woosa keettatuuninne ogetun awaajissiyoogaadan awaajissoppite; taani intteyyo tumaa odais; eti bantta woituwaa ekkiichchidosona.  <span class="verse" id="V3">3-4&#160;</span>SHin intte hiyyeesau immiyo wode, geeman immanaadan, intte ushachcha kushee oottiyoogaa intte haddirssa kushee eroppo; geeman be7iya intte Aawai intteyyo qoncciyan immana. </div><div class='s'>Woosaabaa </div><div class='r'>(Luqaasa 11:2-4) </div><div class='p'> <span class="verse" id="V5">5&#160;</span>“Xoossaa woossiiddi, lo77o milatiya iitatudan hanoppite; aissi giikko, banttana asi be7ana mala; Aihuda woosa keettatuuninne ogetu doonan eqqidi, Xoossaa woossiyoogaa dosoosona; taani intteyyo tumaa odais; eti bantta woituwaa muleera ekkiichchidosona.  <span class="verse" id="V6">6&#160;</span>SHin intte Xoossaa woossiyo wode, intte soo gelite; kariyaa gorddidi, geeman de7iya intte Aawaa woossite; geeman be7iya intte Aawai intteyyo qoncciyan immana. </div><div class='p'> <span class="verse" id="V7">7&#160;</span>“Xoossaa intte woossiyo wode, Xoossaa ammanenna asaagaadan, mela biddoppite; aissi giikko, Xoossaa ammanenna asai adussidi Xoossaa woossin siyees giidi qoppees.  <span class="verse" id="V8">8&#160;</span>Hegaa gishshau, he asaagaadan hanoppite; aissi giikko, intte Aawai inttena koshshiyaagaa intte woossanaappe kasetidi erees.  <span class="verse" id="V9">9&#160;</span>Simmi intte hagaadan yaagidi, Xoossaa woossite; </div><div class='q'>‘Saluwan de7iya nu Aawau, </div><div class='q2'>ne geeshsha sunttai anjjetto. </div><div class='q'> <span class="verse" id="V10">10&#160;</span>Ne kawotettai yo; </div><div class='q'>ne shenee saluwan hanidoogaadan, </div><div class='q2'>sa7ankka hano. </div><div class='q'> <span class="verse" id="V11">11&#160;</span>Hachchi hachchi koshshiya qumaa </div><div class='q2'>nuuyyo hachchi imma. </div><div class='q'> <span class="verse" id="V12">12&#160;</span>Nuuni nuna naaqqidaageetuyyo </div><div class='q'>atto giyoogaadan, </div><div class='q2'>neenikka nu naaquwaa atto ga. </div><div class='q'> <span class="verse" id="V13">13&#160;</span>Nuna iitabaappe ashshanaappe attin, </div><div class='q2'>paacen gelissoppa. </div><div class='q'>Kawotettai, wolqqainne bonchchoi </div><div class='q2'>merinaukka neessa. Amin77i’ yaagite. </div><div class='p'> <span class="verse" id="V14">14&#160;</span>“Intte inttena naaqqida hara asaa naaquwaa atto giikko, saluwan de7iya intte Aawaikka intteyyo atto gaana.  <span class="verse" id="V15">15&#160;</span>SHin intte inttena naaqqida hara asaa naaquwaa atto gaana xayikko, intte Aawaikka intte naaquwaa atto geenna. </div><div class='p'> <span class="verse" id="V16">16&#160;</span>“Qassi intte xoomiyo wode, lo77o milatiya iitatudan, kayyottiyaabaa milatoppite; aissi giikko, eti xoomiyoogaa asai be7ana mala, bantta som77uwaa bullaalissoosona; taani intteyyo tumaa odais; eti bantta woituwaa muleera ekkiichchidosona. </div><div class='s'>Xoomaabaa </div><div class='p'> <span class="verse" id="V17">17-18&#160;</span>“SHin intte xoomiyo wode, intte Aawai intte xoomiyoogaa eranaappe attin, asi erenna mala, intte som77uwaa meeccite; intte huuphiyaakka tiyettite; yaatikko, geeman de7iya intte Aawai intte oottiyoogaa geeman be7idi, intteyyo qoncciyan immana. </div><div class='s'>Ha Sa7aa Bollan Aquwaa Dagayanau Bessenna </div><div class='r'>(Luqaasa 12:33-34) </div><div class='p'> <span class="verse" id="V19">19&#160;</span>“Bil77i bashshiyoosaaninne birati shiyiyoosan, kaisoikka bookkidi wuuqqiyoosan, sa7an intte huuphessi miishsha dagayoppite.  <span class="verse" id="V20">20&#160;</span>SHin bil77inne qunoi bashshennasan, kaisoikka bookkidi wuuqqennasan intte huuphessi saluwan miishsha dagayite.  <span class="verse" id="V21">21&#160;</span>Aissi giikko, ne wozanai ne miishshai de7iyoosan de7ana. </div><div class='s'>Bollaa Xomppiyaabaa </div><div class='r'>(Luqaasa 11:34-36) </div><div class='p'> <span class="verse" id="V22">22&#160;</span>“Bollaa xomppee aifiyaa; hegaa gishshau, ne aifee payya gidikko, ne bolla ubbai poo7o gidana.  <span class="verse" id="V23">23&#160;</span>SHin ne aifee payya gidana xayikko, ne bolla ubbai xumana; simmi ne bolli de7iya poo7oi xumikko, xumai ai keenaa xumanddeeshsha! </div><div class='s'>De7ossi Hirgganau Bessenna </div><div class='r'>(Luqaasa 16:13; 12:22-31) </div><div class='p'> <span class="verse" id="V24">24&#160;</span>“Naa77u godatuyyo haarettanau danddayiyai ooninne baawa; aissi giikko, woi issuwaa ixxidi, hinkkuwaa siiqana; woi issuwaa bonchchidi, hinkkuwaa karana; Xoossaassinne miishshaassi haarettanau danddayekketa. </div><div class='p'> <span class="verse" id="V25">25&#160;</span>“Hegaa gishshau, taani intteyyo odais; intte paxa de7anau maanabaassinne uyanabaassi, woi intte bollau maayanabaassi hirggoppite; shemppoi qumappe aadhdhennee? Qassi bollai maayoppe aadhdhennee?  <span class="verse" id="V26">26&#160;</span>Paalliya kafota xeellite; eti zerokkona; cakkokkona; gootarankka qolokkona; shin saluwan de7iya intte Aawai eta mizees; intte etappe keehi aadhdhekketii?  <span class="verse" id="V27">27&#160;</span>Intte giddon keehi qoppidi, ba geesaa bolli issi wara gujjanau danddayiyai oonee? </div><div class='p'> <span class="verse" id="V28">28&#160;</span>“Aissi maayossi hirggeetii? Dembban de7iya ciishshati waani dicciyaakko, akeeki xeellite; eti daafurokkona woi puutto suqqokkona.  <span class="verse" id="V29">29&#160;</span>SHin taani intteyyo odais; harai atto, Solomoni hegaa keena bonchchettidaagaa gidiiddi, he ciishshatuppe issuwaagaa malaa maayibeenna.  <span class="verse" id="V30">30&#160;</span>SHin laafa ammanoi de7iyoogeetoo, Xoossai, hachchi de7idi, wontto coociyaa taman eexxiya dembbaa maataa maizziyaagee, inttena etaagaappe aattidi waati maizzennee?  <span class="verse" id="V31">31&#160;</span>Simmi, ‘Nuuni ai maanee? Woi ai uyanee? Woi ai maayanee?’ yaagidi hirggoppite.  <span class="verse" id="V32">32&#160;</span>Aissi giikko, he ubbabaa Xoossaa ammanennaageeti darissidi koyoosona; he ubbai inttena koshshiyoogaa saluwan de7iya intte Aawai erees.  <span class="verse" id="V33">33&#160;</span>SHin kasetidi, Xoossaa kawotettaanne a xillotettaa koyite; i intteyyo he ubbabaa immana.  <span class="verse" id="V34">34&#160;</span>Hegaa gishshau, wonttobau hirggoppite; aissi giikko, wonttoi bau hirggana; gallassa ubbaukka gidiya a huuphe waayee de7ees. </div><ul class='tnav'>
<li><a href='index.htm'>Maatiyoosa</a></li>
<li><a href='MAT05.htm'>&lt;</a></li>
<li><a href='MAT.htm'>6</a></li>
<li><a href='MAT07.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
