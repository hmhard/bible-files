<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Kawotu Maxaafaa Koiruwaa 2</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Kawotu Maxaafaa Koiruwaa</a></li>
<li><a href='1KI01.htm'>&lt;</a></li>
<li><a href='1KI.htm'>2</a></li>
<li><a href='1KI03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Daawiti Solomonayyo Wurssetta Azazuwaa Azaziis </div><div class='p'> <span class="verse" id="V1">1&#160;</span>Daawiti haiqqiyo wodee matin, ba na7aa Solomona hagaadan yaagidi azaziis;  <span class="verse" id="V2">2&#160;</span>“Taani haiqqiyo wodee matiis. Hegaa gishshau, minna; yeeqenna asa gida.  <span class="verse" id="V3">3&#160;</span>GODAI ne Xoossai azazidobaa naaga; a ogetun hemetta; Muuse Higgiyan xaafettidoogaadan a awaajuwaa, a azazuwaa, a higgiyaanne a wogaa naaga. Yaatikko, neeni oottiyoobai ubbainne neeni biyo soho ubbai neeyyo injjetana.  <span class="verse" id="V4">4&#160;</span>Qassi GODAI tana, ‘Ne zerettati bantta de7uwan naagettidi de7ikko, eti ta sinttan bantta kumetta wozanaappenne bantta kumetta shemppuwaappe ammanettidi hemettikko, Israa7eela kawotaa araatan uttiya asi neeyyo mulekka xayenna’ yaagido ufaissaa qaalaa taayyo polana. </div><div class='p'> <span class="verse" id="V5">5&#160;</span>“Qassi Xaruuyi na7ai Yoo7aabi Israa7eela ola gadaawata naa77aa, Neera na7aa Abaneeranne Yetera na7aa Amaasa woridi, i tana oottidobaa neeni akeekaasa. Hegeenne, eti olaa wode woridoogaa haluwaa eta sigaa wode woridi, he suuttan ba xeessaa qabattuwaanne ba gediyaa caammaa alleeqiis.  <span class="verse" id="V6">6&#160;</span>Neeni a ne aadhdhida eratettaadan ootta; bau mati i ceeggidi saro haiqqanaadan oottoppa. </div><div class='p'> <span class="verse" id="V7">7&#160;</span>“SHin Gala7aade giyo biittan de7iya Barzzillaaya naatuyyo keha; eti ne maaddan miya asaara mona. Aissi giikko, taani ne ishaa Abeseloomappe baqatiyo wode, eti taayyo miyye gididosona. </div><div class='p'> <span class="verse" id="V8">8&#160;</span>“Taani Maahinaima katamaa biido wode, tana iita qanggettaa qanggida Biniyaama biittan Baahuriima katamaappe yiida Geera na7aa SHim77i nenaara de7iyoogaa hassaya. I tanaara gaittanau Yorddaanoosa SHaafaa duge yiido wode, ‘Taani nena worikke’ gaada GODAN ayyo caaqqaas.  <span class="verse" id="V9">9&#160;</span>SHin ha77i neeni a xillo asadan qoodoppa. Neeni aadhdhida erai de7iyo asa; neeni a waatanaakko erana. Neeni he cima bitaniyaa suuttaara mooga” yaagiis. </div><div class='s'>Daawita Haiquwaa </div><div class='p'> <span class="verse" id="V10">10&#160;</span>Hegaappe guyyiyan Daawiti haiqqidi, ba maizzan gaittiis; yaatidi Daawita Kataman moogettiis.  <span class="verse" id="V11">11&#160;</span>Daawiti Israa7eela bolli oitamu laitta kawotiis; Kebroonan laappun laitta, Yerusalaamen hasttmanne heezzu laitta kawotiis.  <span class="verse" id="V12">12&#160;</span>Solomoninne ba aawaa Daawita kawotaa araatan uttiis; a kawotettaikka keehippe minniis. </div><div class='s'>Adooniyaa Haiquwaa </div><div class='p'> <span class="verse" id="V13">13&#160;</span>Haggiiti na7ai Adoonee, Solomona aayee Berssaabikko biis; bin Berssaaba, “Neeni taakko saruwan yaadii?” yaagada a oichchaasu. </div><div class='p'>Oichchin i, “Ee; saruwan yaas” yaagidi zaariis.  <span class="verse" id="V14">14&#160;</span>Hegaappe guyyiyan gujjidikka, “Taani nena oichchiyoobi de7ees” yaagiis. </div><div class='p'>Yaagin a, “Oichcha” yaagaasu. </div><div class='p'> <span class="verse" id="V15">15&#160;</span>Yaagin i hagaadan yaagiis; “Kawotanau bessiyai tana gididoogaanne Israa7eela asai ubbai tana bantta kawodan xeellidoogaa neeni ne huuphen eraasa. SHin yohoti laamettin kawotettai ta ishaayyo yuuyiis; hegeenne, ayyo GODAAPPE yiis.  <span class="verse" id="V16">16&#160;</span>Ha77i taani nena issibaa oichchana. Hayyanaa taayyo ixxoppa” yaagiis. </div><div class='p'>Yaagin a, “Oichcha” yaagaasu. </div><div class='p'> <span class="verse" id="V17">17&#160;</span>Yaagin i, “Kawoi Solomoni neeyyo ixxis geenna; hegaa gishshau, SHuneema katamaappe yiida Abishaago giyo geela7iyo taani machchanau i o taayyo immana mala, hayyanaa a taayyo oichcharkkii” yaagiis. </div><div class='p'> <span class="verse" id="V18">18&#160;</span>Yaagin Berssaaba, “Daro lo77o; taani hegaa neeyyo kawuwaassi odana” yaagaasu. </div><div class='p'> <span class="verse" id="V19">19&#160;</span>Hegaa gishshau, Berssaaba Adooniyaa kiitaa odanau Solomonakko gelin, kawoi o mokkanau denddi eqqidi, iyyo ziggiis; ziggi simmidi ba kawotaa araatan uttiis. Qassi ba aayeessi hara kawotaa araataa ehiissidi, an baappe ushachcha baggaara utissiis. </div><div class='p'> <span class="verse" id="V20">20&#160;</span>Uttidoogaappe guyyiyan, “Nena taani issi guuttabaa oichchiyoobi de7ees. Hayyanaa taayyo ixxis gooppa” yaagaasu. </div><div class='p'>Yaagin kawoi zaaridi o, “Ta aayee, oichcha. Taani ixxis giikke” yaagiis. </div><div class='p'> <span class="verse" id="V21">21&#160;</span>Yaagin a, “SHuneema katamaappe yiida Abishaago ne ishai Adoonee machchana mala ayyo immarkkii” yaagaasu. </div><div class='p'> <span class="verse" id="V22">22&#160;</span>Yaagin Kawoi Solomoni zaaridi ba aayyiyo, “SHuneema katamaappe yiida Abishaago neeni Adooniyaayyo aissi oichchai? I ta bairaa gidennee? Neeni ayyo kawotettaakka oichchanaagaa shin aggadasa! Ee, neeni ayyo, qeesiyaa Abiyaataarayyoonne Xaruuyi na7aa Yoo7aabayyo kawotettaakka oichchanaagaa aggadasa!” yaagiis. </div><div class='p'> <span class="verse" id="V23">23&#160;</span>Yaagidi Kawoi Solomoni GODAN caaqqidi, “Adoonee hagaa oichchido gishshau taani a worana xayikko, GODAI tana woro!  <span class="verse" id="V24">24&#160;</span>Ha77i simmi tana ta aawaa Daawita kawotaa araatan utissidi, ta kawotettaa mintti essidi, ta zareti de7i be7anaadan oottida GODAI ero! Adooniyaa hachchi worana!” yaagiis.  <span class="verse" id="V25">25&#160;</span>Yaagidi Kawoi Solomoni Yoodaahe na7aa Banaaya azazin, i biidi Adooniyaa shocidi woriis. </div><div class='s'>Abiyaataara Guyye Yeddidosona </div><div class='p'> <span class="verse" id="V26">26&#160;</span>Hegaappe guyyiyan, Kawoi Solomoni qeesiyaa Abiyaataara hagaadan yaagiis; “Neeni Anatootan de7iya ne gade guyye ba. Neeni haiqqanau bessaasa; shin nena taani ha77i worikke. Aissi giikko, neeni ta aawaa Daawita sinttan Ubbaa Haariya GODAA Taabootaa tookkadasa; qassi ta aawaa metuwaa ubbaa aara metootadasa” yaagiis.  <span class="verse" id="V27">27&#160;</span>Yaatidi Solomoni Abiyaataara GODAA qeese gidiyoosaappe diggidi, GODAI Seelon Eela keettaa asaabaa yootidoogaa poliis. </div><div class='s'>Yoo7aaba Haiquwaa </div><div class='p'> <span class="verse" id="V28">28&#160;</span>Abeselooma maaddana xayikkonne Adooniyaa maaddida Yoo7aabakko ha odoi gakkiis. Gakkin GODAA Dunkkaaniyau i baqati biidi, yarshshiyoosaa kaceta oiqqiis.  <span class="verse" id="V29">29&#160;</span>Yoo7aabi GODAA Dunkkaaniyau baqatidi biidi, yarshshiyoosaa lanqqen de7iyoogaa Kawuwaa Solomonassi yootidosona. Yootin Solomoni Yoodaahe na7aa Banaaya, “Ba, baada a wora!” giidi azaziis. </div><div class='p'> <span class="verse" id="V30">30&#160;</span>Yaagin Banaayi GODAA Dunkkaaniyaa giddo gelidi Yoo7aaba, “Kawoi nena, ‘Hagaappe kiya’ yaagees” yaagiis. </div><div class='p'>SHin i zaaridi, “Kiyikke! Taani hagan haiqqana” yaagiis. </div><div class='p'>Yaagin Banaayi kawuwaayyo, “Yoo7aabi taayyo hagaa hagaa giidi zaariis” giidi odiis. </div><div class='p'> <span class="verse" id="V31">31&#160;</span>Kawoi Banaaya, “I giidoogaadan a ootta; a worada mooga! Yaatikko, Yoo7aabi xillo asatu suuttaa gussido daafaappe tananne ta aawaa keettaa asaa geeshshaasa.  <span class="verse" id="V32">32&#160;</span>I gussido suuttaa acuwaa GODAI ayyo qanxxana. Aissi giikko, i ta aawai Daawiti erennan de7ishin naa77u asata bisuwan woriis; Israa7eela ola gadaawai Neera na7ai Abaneerinne Yihudaa ola gadaawai Yetera na7ai Amaasi, eti naa77aikka appe kehaanne suuriyaa daro asa.  <span class="verse" id="V33">33&#160;</span>Yoo7aabi ha asata worido gishshau, eta suuttaa daafai merinau Yoo7aaba huuphiyaaninne a zerettatu huuphiyan wodhdho. Daawita bollinne a keettaa asaa bolli, a zerettatu bollinne a kawotaa araataa bolli merinau GODAA saroi gido” yaagiis. </div><div class='p'> <span class="verse" id="V34">34&#160;</span>Hegaa gishshau, Yoodaahe na7ai Banaayi pude kiyidi, Yoo7aaba shocidi woriis; worin i bazzon de7iya ba gaden moogettiis.  <span class="verse" id="V35">35&#160;</span>Kawoi Yoodaahe na7aa Banaaya Yoo7aaba sohuwan ola gadaawa oottidi sunttiis; qassi Abiyaataara sohuwan qeesiyaa Xaadooqa sunttiis. </div><div class='s'>SHim77a Haiquwaa </div><div class='p'> <span class="verse" id="V36">36&#160;</span>Hegaappe guyyiyan Kawoi Solomoni SHim77ayyo kiittidi hagaadan yaagiis; “Neessi Yerusalaamen keettaa keexxada, yan de7a; harasaa awanne booppa.  <span class="verse" id="V37">37&#160;</span>Neeni katamaappe kiyada, Qediroona Zanggaaraa pinnido gallassi haiqqanaagaa era. Ne suuttaa gomee nena oiqqana” yaagiis. </div><div class='p'> <span class="verse" id="V38">38&#160;</span>Yaagin SHim77i zaaridi kawuwaa, “Neeni giyoogee lo77o; taani ne ashkkarai neeni ta godai kawoi giidoogaadan oottana” yaagiis. SHim77i Yerusalaamen daro wodiyaa de7iis. </div><div class='p'> <span class="verse" id="V39">39&#160;</span>SHin heezzu laittaappe guyyiyan, SHim77a ashkkaratuppe naa77ati betidi, Maa7ika na7aa, Gaate Kawuwaa Akiishakko biidosona; bin, “Ne ashkkarati Gaaten de7oosona” giidi SHim77ayyo yootidosona.  <span class="verse" id="V40">40&#160;</span>Yootin i ba hariyaa kooridi, ba ashkkarata koyanau Akiishakko Gaate biis; biidi Gaateppe ba ashkkarata zaaridi ehiis. </div><div class='p'> <span class="verse" id="V41">41&#160;</span>SHim77i Yerusalaameppe Gaate katamaa biidi simmidoogaa Solomoni siyido wode,  <span class="verse" id="V42">42&#160;</span>SHim77a xeesissidi hagaadan yaagiis; “ ‘Neeni yaappe denddada harasaa awanne biido gallassi, haiqqiyoogaa era’ gaada taani nena GODAN caaqettada seerabeikkinaa? He wode neeni ‘Ne giyoogee lo77o; eeno, taani azazettana’ gaadasa.  <span class="verse" id="V43">43&#160;</span>Yaatin, GODAAYYO caaqqido caaquwaanne ta azazuwaa aissi naagabeikkii?” yaagiis. </div><div class='p'> <span class="verse" id="V44">44&#160;</span>Qassikka kawoi SHim77a, “Ta aawaa Daawita bolli neeni oottido iita oosuwaa ubbaa ne wozanai erees. Ha77i simmi ne iita oosuwaa GODAI neeyyo zaarana.  <span class="verse" id="V45">45&#160;</span>SHin Kawoi Solomoni anjjettana; Daawita kawotaa araataikka GODAA sinttan merinau saro de7ana” yaagiis.  <span class="verse" id="V46">46&#160;</span>Yaagidi kawoi Yoodaahe na7aa Banaaya azaziis; azazin Banaayi biidi, SHim77a shocidi woriis. </div><div class='p'>Yaatin, kawotettai Solomona kushiyan minnidi eqqiis. </div><ul class='tnav'>
<li><a href='index.htm'>Kawotu Maxaafaa Koiruwaa</a></li>
<li><a href='1KI01.htm'>&lt;</a></li>
<li><a href='1KI.htm'>2</a></li>
<li><a href='1KI03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
