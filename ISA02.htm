<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Isiyaasa 2</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Isiyaasa</a></li>
<li><a href='ISA01.htm'>&lt;</a></li>
<li><a href='ISA.htm'>2</a></li>
<li><a href='ISA03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Merinaa Sarotettaa </div><div class='r'>(Mikiyaasa 4:1-3) </div><div class='p'> <span class="verse" id="V1">1&#160;</span>Yihudaa biittaabaanne Yerusalaame katamaabaa Amoxa na7ai Isiyaasi be7idoogee hagaa. </div><div class='p'> <span class="verse" id="V2">2&#160;</span>Wurssetta gallassatun GODAA Beeta Maqidasee keexettido deree deretu ubbaappe xoqqidi beettana; kera ubbatuppekka bollaara xoqqu xoqqu gaana. Kawotettatun de7iya asai ubbai akko zulana.  <span class="verse" id="V3">3&#160;</span>Daro asai yiidi, “Haayite! GODAA deriyaa, Yaaqooba Xoossaa Beeta Maqidasiyaa ane pude kiyoos. I koyiyoogaadan nuuni baana mala, i nuna ba ogiyaa tamaarissana” yaagana. Aissi giikko, higgee Xiyooneppe, GODAA qaalaikka Yerusalaameppe kiyana.  <span class="verse" id="V4">4&#160;</span>Kawotettatuppenne kawotettatuppe gidduwan i pirddananne daro asatu palamaa shaakkana. Eti bantta bisuwaa marasha, bantta tooraakka baaca kessanau qoxxana. Kawotettai kawotettaa bolli bisuwaa denttenna. Hegaappe guyyiyan eti mulekka olaa timirttiyaa tamaarokkona. </div><div class='p'> <span class="verse" id="V5">5&#160;</span>Inttenoo, Yaaqooba zaretoo, haayite! Ane GODAA poo7uwan hemettoos. </div><div class='s'>GODAA Gallassaa </div><div class='p'> <span class="verse" id="V6">6&#160;</span>GODAU, ne asaa, Yaaqooba zareta aggadasa. Eti awai mokkiyo bagga biittaa asatu bitan kumidosona; Pilisxxeema asatudan kaayoosona. Eti allaga asatuura issippe zuppetoosona.  <span class="verse" id="V7">7&#160;</span>Eta biittai birainne worqqai kumidoogaa; eta miishshau zawi baawa. Eta biittai pari kumidoogaa; eta para gaaretussi zawi baawa.  <span class="verse" id="V8">8&#160;</span>Eta biittai eeqati kumidoogaa; eti bantta kushee oottido oosuwau hokkidi goinnoosona. </div><div class='p'> <span class="verse" id="V9">9&#160;</span>Hegaa gishshau, asai ubbai tooshettananne kauyyana. Etau atto gooppa. </div><div class='p'> <span class="verse" id="V10">10&#160;</span>GODAA dagamaappenne a anggaa bonchchuwaappe attanau zaallaakko biite; biitta giddon qosettite!  <span class="verse" id="V11">11&#160;</span>Asa otoroi giiyana; a kilahoikka seerana; he gallassi GODAA xalaalai xoqqu xoqqu gaana.  <span class="verse" id="V12">12&#160;</span>Ubbaappe Wolqqaama GODAI issi gallassaa keeriis. He gallassi otorettiyaageeta, ayyiyaageetanne xoqqu xoqqu giidaageeta kaushshana;  <span class="verse" id="V13">13&#160;</span>adussanne xoqqa gidiya Liibaanoosa zigatanne Baasaane wolaa ubbaa xaissana;  <span class="verse" id="V14">14&#160;</span>xoqqa deretakka keratakka dembbayana;  <span class="verse" id="V15">15&#160;</span>katamaa naagiyo adussa miixata ubbaanne katamaa yuushuwan de7iya mino gimbbeta ziqqissana;  <span class="verse" id="V16">16&#160;</span>GODAI gitanne lo77iya markkabetakka haattan mitissana.  <span class="verse" id="V17">17&#160;</span>Asa otoroi ziqqi gaana; a ayyoikka xayana. He gallassi GODAA xalaalai xoqqu xoqqu gaana;  <span class="verse" id="V18">18&#160;</span>eeqa ubbaikka muleera xayi aggana. </div><div class='p'> <span class="verse" id="V19">19&#160;</span>GODAI ha biittaa qaattanau denddiyo wode, a dagamaappenne a anggaa bonchchuwaappe attanau asai shuchchaa gonggoluwaunne biittaa ollau baqatana.  <span class="verse" id="V20">20&#160;</span>He gallassi asai goinnanau medhdhido bantta bira misiletanne bantta worqqa misileta occotuyyoonne wurkkaawurkkotuyyo olana.  <span class="verse" id="V21">21&#160;</span>GODAI ha biittaa qaattanau denddiyo wode, a dagamaappenne a anggaa bonchchuwaappe attanau eti gonggolo giddonne shuchchaa kooppo giddo baqatana. </div><div class='p'> <span class="verse" id="V22">22&#160;</span>Simmi haiqqiya asan ammanettiyoogaa aggite! Asi ai maaddii? </div><ul class='tnav'>
<li><a href='index.htm'>Isiyaasa</a></li>
<li><a href='ISA01.htm'>&lt;</a></li>
<li><a href='ISA.htm'>2</a></li>
<li><a href='ISA03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
