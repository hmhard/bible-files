<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 5</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB04.htm'>&lt;</a></li>
<li><a href='JOB.htm'>5</a></li>
<li><a href='JOB06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Qassikka Elifaazi Haasayees </div><div class='p'> <span class="verse" id="V1">1&#160;</span>“Iyyoobaa, ane xeesa! SHin oonee neeyyo koyanai? Kiitanchchatuppe ookko simmuutee?  <span class="verse" id="V2">2&#160;</span>Eeyya uraa lanccee worees; akeekai paccido uraakka qanaatee xaissees.  <span class="verse" id="V3">3&#160;</span>Eeyya urai minnidi de7iyaagaa taani ta huuphen be7aas; shin sohuwaarakka taani a keettaa qanggaas.  <span class="verse" id="V4">4&#160;</span>A naati saroi bainnasan de7oosona; eti shilootan, maaddidi haasayiyaabi bainnasan kinchchettidosona.  <span class="verse" id="V5">5&#160;</span>I shiishshido kattaa namisettidaageeti maana; agunttaa giddon mokkidaagaakka eti ayyo aggokkona. Saamettidaageeti a aquwaa ekkanau hel77oosona.  <span class="verse" id="V6">6&#160;</span>Tuggai baanaappe kiyenna; metoikka biittaappe mokkenna.  <span class="verse" id="V7">7&#160;</span>Tamai piri wodhdhiyoogaadan, asi metuwau yelettiis. </div><div class='p'> <span class="verse" id="V8">8&#160;</span>“Tana gidiyaakko, taani Xoossaakko shiiqana; ta mootuwaakka a sinttan wottana.  <span class="verse" id="V9">9&#160;</span>Gidduwaa pilggidi eranau danddayettenna gitabatanne qoodi bainna oorattabata Xoossai oottees.  <span class="verse" id="V10">10&#160;</span>Iraa biittan bukissees; gadiyaukka haattaa yeddees.  <span class="verse" id="V11">11&#160;</span>Ziqqi giidaageeta xoqqu xoqqu oottees; kayyottiyaageetakka minttettidi ufaissees.  <span class="verse" id="V12">12&#160;</span>Genanchchatu halchchuwaakka halissees; hegaa gishshau, eta kushiyaa oosoi polettenna.  <span class="verse" id="V13">13&#160;</span>Aadhdhida eranchchata i eta geniyan oiqqees; geellatu maqquwaakka aatti yeggees.  <span class="verse" id="V14">14&#160;</span> Etau gallassai xumana; gallassa seetankka eti henqqeleela bilahiyaadan tattaafana.  <span class="verse" id="V15">15&#160;</span>Hiyyeesata i eta morkketu bisuwaappe ashshees; i eta wolqqaamatu kushiyaappekka wotti ekkees.  <span class="verse" id="V16">16&#160;</span>Hegaa gishshau, hiyyeesatuyyo hidootai de7ees; iita asata i co77u oottees. </div><div class='p'> <span class="verse" id="V17">17&#160;</span>“Xoossai seeriyo uri anjjettidaagaa; hegaa gishshau, Ubbaa Danddayiya Xoossaa seeraa karoppa.  <span class="verse" id="V18">18&#160;</span>I masunxxissees, shin masunttaa qachchees. I dechchees, shin a kushee xallees.  <span class="verse" id="V19">19&#160;</span>Usuppun qommo metobaappe i nena ashshana; laappunttikka nena bochchenna.  <span class="verse" id="V20">20&#160;</span>Koshaa wode haiquwaappe, olaa wodekka bisuwaa qaraappe i nena ashshana.  <span class="verse" id="V21">21&#160;</span>I nena inxxarssaa lissuwaappe genttana; bashshai gakkiyo wodekka yayyakka.  <span class="verse" id="V22">22&#160;</span>Bashshaa bollinne koshaa bolli neeni miiccana; bazzo do7atuyyookka yayyakka.  <span class="verse" id="V23">23&#160;</span>Ne goyiyo goshshan shuchchi de7enna; bazzo do7atikka nenaara saro gidana.  <span class="verse" id="V24">24&#160;</span>Ne dunkkaanee saro gidiyoogaa neeni geeshshada erana; ne dorssatu birddiyaakka neeni xomoosiyo wode, etappe issoinne paccenna.  <span class="verse" id="V25">25&#160;</span>Ne yeletai corattanaagaanne ne zerettatikka dembbaa maataa keena gidanaagaa neeni erana.  <span class="verse" id="V26">26&#160;</span>Gisttiyaa mirqqee ba wodiyan audiyaa yiyoogaadan, neeni adda cimada, duufuwaa baana.  <span class="verse" id="V27">27&#160;</span>Iyyoobaa, nuuni hagaa ubbaa pilggi xeellida. Hegee tuma gidiyo gishshau, hegaa siyada, neeyyo ekka” yaagiis. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB04.htm'>&lt;</a></li>
<li><a href='JOB.htm'>5</a></li>
<li><a href='JOB06.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
