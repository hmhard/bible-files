<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Yesuusi Kiittidoogeetu Oosuwaa 20</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Yesuusi Kiittidoogeetu Oosuwaa</a></li>
<li><a href='ACT19.htm'>&lt;</a></li>
<li><a href='ACT.htm'>20</a></li>
<li><a href='ACT21.htm'>&gt;</a></li>
</ul>
<div class="main">
 
<div class='chapterlabel' id="V0"> 20</div><div class='s'>PHauloosi Maqidooniyaanne Giriike Biis </div><div class='p'> <span class="verse" id="V1">1&#160;</span>Wocamai irxxidoogaappe guyyiyan, PHauloosi kaalliyaageeta ehiissidi zoriis; eta, “Saro de7ite” giidi, Maqidooniyaa baanau kiyiis.  <span class="verse" id="V2">2&#160;</span>He biittaara aadhdhiiddi, qaalaa yootidi, asaa daro minttettidoogaappe guyyiyan, Giriike biittaa yiis.  <span class="verse" id="V3">3&#160;</span>I hegan heezzu agina uttidi, markkabiyan Sooriyaa baanau qoppishin, Aihudati bana woranau koyiyoogaa be7idi, Maqidooniyaara guyye simmanau ba qofaa qachchiis. </div><div class='p'> <span class="verse" id="V4">4&#160;</span>PHauloosa moissidaageeti, Beeriyaappe PHarihaasa na7aa Sosiiphaaxiroosa, Tasalonqqeppe Arisxxirokoosanne Sikonddisa, Daribeppe Gaayoosanne Isiyaappe Tikiqoosanne Xirofiimoosa, qassi Ximootiyoosa.  <span class="verse" id="V5">5&#160;</span>Hegeeti sinttau biidi, nuna Xiro7aadan naagoosona.  <span class="verse" id="V6">6&#160;</span>Nuuni Oittaa Baalaa gallassaa bonchchidoogaappe guyyiyan, Piliphphisiyuusappe markkabiyan denddidi, ichchashu gallassan Xiro7aadan eta gakkidi, yaani laappun gallassaa uttida. </div><div class='s'>PHauloosi Wurssetta Xomoosuwaa Xiro7aada Xomoosiis </div><div class='p'> <span class="verse" id="V7">7&#160;</span>Nuuni Woggaa gallassi oittaa menttanau shiiqidaashin, PHauloosi wonttin baanau qoppido gishshau, etassi qaalaa yootiiddi, qammi bilahe gakkanaassi yohuwaa adussiis.  <span class="verse" id="V8">8&#160;</span>Nuuni shiiqi uttido pooqiyan daro xomppee de7ees.  <span class="verse" id="V9">9&#160;</span>Euxikoosa giyo issi wodallai maskkootiyaa bolli uttidi, keehi xiskkiis; PHauloosi haasayaa adussido wode, Euxikoosi xiskkuwan kairidaagee heezzantto pooqiyaappe sa7an kunddidi haiqqidaagaa asai denttiis.  <span class="verse" id="V10">10&#160;</span>SHin PHauloosi wodhdhidi, a bolli gufanniis; a qoommidi, “A shemppoi kiyibeenna gishshau hirggoppite” yaagiis.  <span class="verse" id="V11">11&#160;</span>Yaagidi pude pooqiyaa kiyidi, oittaa menttidi miis; sa7ai wonttana gakkanaas, daro wodiyaa haasayidoogaappe guyyiyan biis.  <span class="verse" id="V12">12&#160;</span>Wodallai paxin, soo efiidi, daro ufaittidosona. </div><div class='s'>PHauloosi Xiro7aadappe Miliixe Biis </div><div class='p'> <span class="verse" id="V13">13&#160;</span>SHin PHauloosi bana yaappe nuuni mokkana mala, nuussi yootido gishshau, kasetidi markkabiyaakko biidi, Asoosa baanau denddida; aissi giikko, tohuwan baanau i qoppido gishshau nuna hegaadan azaziis.  <span class="verse" id="V14">14&#160;</span>I nunaara Asoosan gaittin, markkabiyan a ekkidi mixiliine yiida.  <span class="verse" id="V15">15&#160;</span>Wonttetta gallassi yaappe markkabiyan denddidi, kiiyo sintti gakkida; qassi wonttetta gallassi Saamoosa pinnida; Tirogiliyoomen aqidi, wonttin Miliixe yiida.  <span class="verse" id="V16">16&#160;</span>Aissi giikko, PHauloosi Isiyan daro gam77ennan Efisoona lanqqiyaara aadhdhanau ba qofaa qachchiis; bau danddayettikko, PHenxxaqosxxe giyo gallassi Yerusalaame gakkanau eesotees. </div><div class='s'>PHauloosi Efisoona Cimatuyyo Moisettiyo Haasayaa Haasayiis </div><div class='p'> <span class="verse" id="V17">17&#160;</span>PHauloosi Miliixeppe Efisoona kiittidi, woosa keettaa cimata xeegissiis.  <span class="verse" id="V18">18-19&#160;</span>Woosa keettaa cimati PHauloosakko yin, eta i hagaadan yaagiis; “Taani Isiyaa gelido koiro gallassaappe doommin, kaushsha ubbaaranne daro afuttaara Godaassi oottaidda, Aihudatu yaa7aappe tana gakkida paace wode ubban inttenaara waanada de7idaakko intte ereeta.  <span class="verse" id="V19">20-21&#160;</span>Nagaraappe Xoossaakko simmiyoogaanne nu Godaa Yesuus Kiristtoosa ammaniyoogaa Aihudatussinne Aihuda gidennaageetussi markkattaidda, yaa7ankka intte keettan keettankka inttessi yootada tamaarissidoogaappe attin, inttena go77iyaabaappe issibaanne pacissabeikke. </div><div class='p'> <span class="verse" id="V22">22&#160;</span>“Be7ite; ha77ikka taani Geeshsha Ayyaanaassi azazettada, Yerusalaame bais; yaani tau aibi kiyanaakkonne erikke.  <span class="verse" id="V23">23&#160;</span>Geeshsha Ayyaanai qashoinne waayee tana naagiyoogaa katama ubban tau yootees.  <span class="verse" id="V24">24&#160;</span>SHin ta wottaa polanaunne Godaa Yesuus Kiristtoosappe taani ekkido oosuwaa Xoossaa aaro kehatettaa wonggeliyaa mishiraachchuwaa markkattiyoogaa polanau, ta shemppuwaa pattennabaadan qoodais. </div><div class='p'> <span class="verse" id="V25">25&#160;</span>“Be7ite; taani ha77ikka Xoossaa kawotettaabaa yootaidda, intte ubbaa giddon yuuyaas; simmi hagaappe sinttan intteppe ooninne tana be7ennaagaa erais.  <span class="verse" id="V26">26&#160;</span>Hegaa gishshau, intteppe issi urai bayikkokka taani hegan gelennaagaa hachchi intteyyo geeshshada yootais.  <span class="verse" id="V27">27&#160;</span>Aissi giikko, Xoossai oottanau qoppidobaa ubbaa intteyyo ainne ashshennan yootaas. </div><div class='p'> <span class="verse" id="V28">28&#160;</span>“Yesuusi ba suuttan wozido Xoossaa woosa keettaa naagite; qassi Geeshsha Ayyaanai inttena halaqa oottidi sunttido wude ubbaakka intte huuphiyaakka naagite.  <span class="verse" id="V29">29-30&#160;</span>Taani biidoogaappe guyyiyan, wudiyaassi qarettenna iita wanggireelloti intte giddo gelanaagaanne, kaalliyaageetakka bantta geeduwaa kaalettanau wordduwaa haasayiya asati intte giddoppe denddanaagaa erais.  <span class="verse" id="V31">31&#160;</span>Hegaa gishshau, taani heezzu laittaa qamminne gallassi afuttan inttena huuphiyan huuphiyan minttettiyoogaa aggabeennaagaa qoppidi genccite. </div><div class='p'> <span class="verse" id="V32">32&#160;</span>“Ha77ikka inttena minttanaunne geeshsha asa ubbaa giddon laatissanau danddayiya Xoossaassinne a aaro kehatettaa qaalaassi inttena hadaraa immais. </div><div class='p'> <span class="verse" id="V33">33&#160;</span>“Taani ooppenne bira woi worqqa woi afala amottabeikke;  <span class="verse" id="V34">34&#160;</span>taani ha ta kushiyan tananne tanaara issippe de7iyaageeta koshshidabaa oottidoogaa intte intte huuphen ereeta.  <span class="verse" id="V35">35&#160;</span>Intte hagaadan daafuridi oottiiddi, daafuranchchata maaddanaassinne Godaa Yesuusi ba huuphen, ‘Ekkiyaagaappe immiyaagee anjjettidaagaa’ giidoogaadan, a qaalaa intte haasayanau bessiyoogaa taani ubban inttena bessaas” yaagiis. </div><div class='p'> <span class="verse" id="V36">36&#160;</span>PHauloosi hegaa haasayi wurssidi, eta ubbaara issippe gulbbatidi, Xoossaa woossiis.  <span class="verse" id="V37">37&#160;</span>Eti ubbaikka PHauloosa qoommidi, yeekkiiddi yeridosona.  <span class="verse" id="V38">38&#160;</span>Ubbaappe i, “Tana naa77anttuwaa mulekka be7ekketa” yaagido qaalai eta daro qarettiis; qarettin markkabiyaa gakkanaassi a moissidosona. </div><ul class='tnav'>
<li><a href='index.htm'>Yesuusi Kiittidoogeetu Oosuwaa</a></li>
<li><a href='ACT19.htm'>&lt;</a></li>
<li><a href='ACT.htm'>20</a></li>
<li><a href='ACT21.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
