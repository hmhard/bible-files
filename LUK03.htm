<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Luqaasa 3</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luqaasa</a></li>
<li><a href='LUK02.htm'>&lt;</a></li>
<li><a href='LUK.htm'>3</a></li>
<li><a href='LUK04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Xammaqiya Yohaannisi Tamaarissido Timirttiyaa </div><div class='r'>(Maatiyoosa 3:1-12; Marqqoosa 1:1-8; Yohaannisa 1:19-28) </div><div class='p'> <span class="verse" id="V1">1&#160;</span>Xibaariyoosi, Roome biittaa kawoi kawotido tammanne ichchashantta laittan, PHenxxeniyaa PHilaaxoosi Yihudaa haariyo wode, Heeroodisi Galiila haarees; a ishai Piliphphoosi, Ixuriyaasanne Xiraakonidoosa biittaa haarees; Lisaaniyoosikka Abilaaniisa biittaa haarees. </div><div class='p'> <span class="verse" id="V2">2&#160;</span>Haanninne Qayaafi qeese halaqa. He wode bazzon de7iya Zakkaariyaasa na7aa, Yohaannisakko Xoossaa qaalai yiis.  <span class="verse" id="V3">3&#160;</span>Yohaannisi Yorddaanoosa SHaafaa heera biittaa ubban, “Intte nagaraa atto gaanaassi, nagaraappe simmidi xammaqettite” yaagidi yootiis.  <span class="verse" id="V4">4&#160;</span>Hananabaa yootiya Isiyaasi ba maxaafan hagaadan xaafiis; </div><div class='b'> &#160; </div><div class='q'>“Issoi bazzon ba qaalaa xoqqu oottidi, </div><div class='q2'>‘Godaa ogiyaa giigissite. </div><div class='q'>I hemettana loossuwaakka </div><div class='q2'>ayyo sitti oottite. </div><div class='q'> <span class="verse" id="V5">5&#160;</span>Gisa biitta ubbai kumana. </div><div class='q'>Dereenne kerai ubbai baasettidi giigana. </div><div class='q2'>Geella ogee sitta gidana. </div><div class='q'>Moorettida ogee salallana. </div><div class='q'> <span class="verse" id="V6">6&#160;</span>Asai ubbai Xoossai ashshiyoogaa </div><div class='q2'>be7ana’ giis” </div><div class='m'>yaagiis. </div><div class='p'> <span class="verse" id="V7">7&#160;</span>Hegaa gishshau, Yohaannisi banan xammaqettana giidi yiida asaa, “Ha shooshshatoo, Xoossaa hanqqoi yaana haniyaagaappe baqatana mala, intteyyo oonee odidai?  <span class="verse" id="V8">8&#160;</span>Intte nagaraappe simmidoogaa erissiyaabaa oottite. Abrahaami nu aawaa giidi, intte giddon haasayanau doommoppite. Aissi giikko, ‘Xoossai ha shuchchata Abrahaamassi na7a kessanaukka danddayees’ yaagada, taani inttessi odais.  <span class="verse" id="V9">9&#160;</span>Beexee mittaa xaphuwan qanxxanau giigi uttiis. Simmi lo77o aifiyaa aifenna mitta ubbai qanxxettidi, taman yegettana” yaagiis. </div><div class='p'> <span class="verse" id="V10">10&#160;</span>“Yaatin nu ai oottanee?” yaagidi, daro asai a oichchiis. </div><div class='p'> <span class="verse" id="V11">11&#160;</span>I asaassi zaaridi, “Naa77u qolee de7iyo urai issi qoliyaa aibinne bainna urau immo; qumai de7iyo uraikka hegaadan ootto” yaagiis. </div><div class='p'> <span class="verse" id="V12">12&#160;</span>Qaraxaa shiishshiyaageeti xammaqettanau yiidi, “Tamaarissiyaagoo, nuuni ai oottanee?” yaagidosona. </div><div class='p'> <span class="verse" id="V13">13&#160;</span>“Higgee azaziyoogaappe aattidi, ekkoppite” yaagiis. </div><div class='p'> <span class="verse" id="V14">14&#160;</span>Wotaaddarati, “Qassi nuuni ai oottanee?” yaagidi a oichchidosona. </div><div class='p'>Oichchin, “Wolqqan dafidi, woi wordduwan mootidi, ooppenne miishsha ekkoppite. Intte damoozai intteyyo gidana yaagidi, ufaittidi de7ite” yaagiis. </div><div class='p'> <span class="verse" id="V15">15&#160;</span>Asai Godai tiyido Kiristtoosa naagiiddinne Yohaannisabaa bantta wozanaa giddon qoppiiddi, “Hagee Kiristtoosa gidennan aggenna” yaagidi, a mali wottidaashin,  <span class="verse" id="V16">16&#160;</span>Yohaannisi eta ubbaassi zaaridi, “Taani inttena haattan xammaqais; shin taappe wolqqaamiyaagee yees. Taani a caammaa qashuwaa birshshanaukka bessikke. I inttena Geeshsha Ayyaanaaninne taman xammaqana.  <span class="verse" id="V17">17&#160;</span>A kushiyan kattaa suraggiyo laidai de7ees. Kattaa qoxxidi, audiyaappe geeshshidi pittees; gisttiyaa gootaran qolees; shin dalaa to7enna taman xuuggana” yaagiis. </div><div class='p'> <span class="verse" id="V18">18&#160;</span>Hegaa gishshau, Yohaannisi asaa daro dumma zoriyaa zoriiddi, wonggeliyaa mishiraachchuwaa asau yootees;  <span class="verse" id="V19">19&#160;</span>shin deriyaa haariya Heeroodisi ba ishaa machchiyo Heeroodiyaado ekkido gishshaunne hara iitabaa oottido gishshau, Yohaannisi a hanqqettidi seeriis.  <span class="verse" id="V20">20&#160;</span>Hegaa ubbaa bolli hara iitabaa gujjidi, Heeroodisi Yohaannisa qasho keettaa gelissiis. </div><div class='s'>Yesuusi Xammaqettiis </div><div class='r'>(Maatiyoosa 3:13-17; Marqqoosa 1:9-11) </div><div class='p'> <span class="verse" id="V21">21&#160;</span>Ubba asai xammaqettidoogaappe guyye baggan, Yesuusi qassi xammaqettiis. I woossishin, saloi dooyettiis.  <span class="verse" id="V22">22&#160;</span>Geeshsha Ayyaanai haraphphe milatiiddi, a bolli wodhdhiis. Qassi saluwaappe, “Taani siiqiyo ta Na7ai nena; tana nebai ufaissees” yaagiya qaalai yiis. </div><div class='s'>Yesuusa Yeletaa Turaa </div><div class='r'>(Maatiyoosa 1:1-17) </div><div class='p'> <span class="verse" id="V23">23&#160;</span>Yesuusi yelettoosappe hasttamu laitta keena gidishin, tamaarissanau doommiis.  <span class="verse" id="V24">24&#160;</span>Asai a Yooseefa na7aa yaagidi qoppiis.  <span class="verse" id="V25">25&#160;</span>Yooseefi Eela na7aa; Eeli Maaxaata na7aa; Maaxaati Leewa na7aa; Leewi Milkka na7aa; Milkki Yoona na7aa; Yooni Yooseefa na7aa; Yooseefi Maataatiyu na7aa; Maataatiyu Amoxa na7aa; Amoxi Naahooma na7aa; Naahoomi Esiliima na7aa; Esiliimi Naage na7aa;  <span class="verse" id="V26">26&#160;</span>Naagee Maa7ata na7aa; Maa7ati Maataatiyu na7aa; Maataatiyu Seemeya na7aa; Seemeyi Yooseefa na7aa; Yooseefi Yooda na7aa;  <span class="verse" id="V27">27&#160;</span>Yoodi Yoonaana na7aa; Yoonaani Reesa na7aa; Reesi Zarubaabeela na7aa; Zarubaabeeli Salaatiyaala na7aa; Salaatiyaali Neera na7aa;  <span class="verse" id="V28">28&#160;</span>Neeri Milkka na7aa; Milkki Hada na7aa; Hadi Yoosaasa na7aa; Yoosaasi Qosaama na7aa; Qosaami Elmmodaama na7aa; Elmmodaami Eera na7aa;  <span class="verse" id="V29">29&#160;</span>Eeri Yoosee7a na7aa; Yoosee7i El77eezara na7aa; El77eezari Yoraama na7aa; Yoraami Maaxaata na7aa; Maaxaati Leewa na7aa;  <span class="verse" id="V30">30&#160;</span>Leewi Simoona na7aa; Simooni Yihudaa na7aa; Yihudai Yooseefa na7aa; Yooseefi Yoonaana na7aa; Yoonaani Eliyaaqiima na7aa;  <span class="verse" id="V31">31&#160;</span>Eliyaaqiimi Meliyaa na7aa; Melee Mainaana na7aa; Mainaani Maaxaata na7aa; Maaxaati Naataana na7aa; Naataani Daawita na7aa;  <span class="verse" id="V32">32&#160;</span>Daawiti Isseya na7aa; Isseyi Yobeeda na7aa; Yobeedi Boo7eeza na7aa; Boo7eezi Salimoona na7aa; Salimooni Na7asoona na7aa;  <span class="verse" id="V33">33&#160;</span>Na7asooni Aminadaaba na7aa; Aminadaabi Raama na7aa; Raami Arnna na7aa; Arnni Hexiroona na7aa; Hexirooni Paareesa na7aa; Paareesi Yihudaa na7aa;  <span class="verse" id="V34">34&#160;</span>Yihudai Yaaqooba na7aa; Yaaqoobi Yisaaqa na7aa; Yisaaqi Abrahaama na7aa; Abrahaami Taara na7aa; Taari Naakoora na7aa;  <span class="verse" id="V35">35&#160;</span>Naakoori Saruuga na7aa; Saruugi Raa7u na7aa; Raa7u Peeleega na7aa; Peeleegi Ebeera na7aa; Ebeeri SHeela na7aa;  <span class="verse" id="V36">36&#160;</span>SHeeli Qainiima na7aa; Qainiimi Arifaakisaada na7aa; Arifaakisaadi Seema na7aa; Seemi Nohe na7aa; Nohee Laameeka na7aa;  <span class="verse" id="V37">37&#160;</span>Laameeki Maatusaala na7aa; Maatusaali Heenooka na7aa; Heenooki Yaareeda na7aa; Yaareedi Malaali7eela na7aa; Malaali7eeli Qainaana na7aa;  <span class="verse" id="V38">38&#160;</span>Qainaani Heenoosa na7aa; Heenoosi Seeta na7aa; Seeti Addaame na7aa; Addaamee Xoossaa na7aa. </div><ul class='tnav'>
<li><a href='index.htm'>Luqaasa</a></li>
<li><a href='LUK02.htm'>&lt;</a></li>
<li><a href='LUK.htm'>3</a></li>
<li><a href='LUK04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
