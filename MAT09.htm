<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Maatiyoosa 9</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Maatiyoosa</a></li>
<li><a href='MAT08.htm'>&lt;</a></li>
<li><a href='MAT.htm'>9</a></li>
<li><a href='MAT10.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='s'>Yesuusi Bollai Silido Bitaniyaa Pattiis </div><div class='r'>(Marqqoosa 2:1-12; Luqaasa 5:17-26) </div><div class='p'> <span class="verse" id="V1">1&#160;</span>Yesuusi wolwoluwan gelidi, abbaa pinnidi, ba katamaa biis.  <span class="verse" id="V2">2&#160;</span>Amarida asati bollai silido issi bitaniyaa halan tookkidi, Yesuusakko ehiidosona; Yesuusi eta ammanuwaa be7idi, bollai silido bitaniyaa, “Ta na7au, yayyoppa; ne nagarai atto geetettiis” yaagiis. </div><div class='p'> <span class="verse" id="V3">3&#160;</span>Yaagin higgiyaa tamaarissiyaageetuppe issooti issooti bantta wozanan, “Laa ha bitanee Xoossaa bolli iitabaa haasayeesittennee!” yaagidosona. </div><div class='p'> <span class="verse" id="V4">4&#160;</span>Yesuusi eta qofaa eridi, eta hagaadan yaagiis; “Intte intte wozanan hegaadan iitabaa aissi qoppeetii?  <span class="verse" id="V5">5&#160;</span>‘Ne nagarai atto geetettiis’ giyoogee mateeyye? Woi, ‘Dendda eqqada hemetta’ giyoogee matee?  <span class="verse" id="V6">6&#160;</span>SHin sa7aa bollan nagara atto gaanau taayyo, Asa Na7aayyo, alaafetettai de7iyoogaa taani inttena erissana” yaagidi, hegaappe he bollai silido bitaniyaa, “Dendda eqqa; yaatada ne halaa tookkada, ne soo ba” yaagiis. </div><div class='p'> <span class="verse" id="V7">7&#160;</span>Yaagin silida bitanee denddi eqqidi, ba soo biis.  <span class="verse" id="V8">8&#160;</span>SHin daro asai hegaa be7idi yayyiis; yayyidi asaayyo hagaa mala alaafetettaa immida Xoossaa galatiis. </div><div class='s'>Yesuusi Maatiyoosa Xeesiis </div><div class='r'>(Marqqoosa 2:13-17; Luqaasa 5:27-32) </div><div class='p'> <span class="verse" id="V9">9&#160;</span>Yesuusi hegaara aadhdhiiddi, Maatiyoosa giyoogee giiraa giiriyoosan uttidaagaa demmidi a, “Tana kaalla” yaagiis. </div><div class='p'>Yaagin Maatiyoosi denddi eqqidi, a kaalliis. </div><div class='p'> <span class="verse" id="V10">10&#160;</span>Yesuusi maatiyoosa son qumaa maanau uttidaashin, giiraa ekkiya daro asatinne nagaranchchati yiidi, aaranne i erissiyo ashkkaratuura issippe uttidosona.  <span class="verse" id="V11">11&#160;</span>Issi issi Parisaaweti hegaa be7idi, Yesuusi erissiyo ashkkarata, “Inttena tamaarissiyaagee giiraa ekkiyaageetuuranne nagaranchchatuura qumaa aissi issippe mii?” yaagidosona. </div><div class='p'> <span class="verse" id="V12">12&#160;</span>SHin Yesuusi eti giyoogaa siyidi, “Hargganchchatussippe attin, payyatuyyo aakime koshshenna.  <span class="verse" id="V13">13&#160;</span>SHin intte biidi, Xoossaa maxaafai, ‘Taani maarotettaa koyaisippe attin, yarshshuwaa koyikke’ giyoogee woigiyoogaakkonne erite; aissi giikko, taani nagaranchchata xeesanau yiidoogaappe attin, xillota xeesanau yabeikke” yaagiis. </div><div class='s'>Xoomaabaa Oichchido Oishaa </div><div class='r'>(Marqqoosa 2:18-22; Luqaasa 5:33-39) </div><div class='p'> <span class="verse" id="V14">14&#160;</span>He wode Yohaannisi erissiyo ashkkarati Yesuusakko yiidi, “Nuuninne Parssaaweti xoomoos; shin neeni erissiyo ashkkarati aissi xoomokkonaa?” yaagidi a oichchidosona. </div><div class='p'> <span class="verse" id="V15">15&#160;</span>Yesuusi eta hagaadan yaagiis; “Bullachchaa yiida asati machchiyo ekkiyaagee banttanaara de7ishin, kayyottanau danddayiyoonaa? Danddayokkona; shin machchiyo ekkiyaagaa eta matappe efaana wodee yaana; eti he wode xoomana. </div><div class='p'> <span class="verse" id="V16">16&#160;</span>“Ceega maayo bolli ooratta woto wotti sikkiya asi baawa; aissi giikko, he wotoi maayuwaa peererettana; peerettaikka kaseegaappe darana.  <span class="verse" id="V17">17&#160;</span>Ho77o woine eessa ceega ogoron naaqqiya asi baawa. SHin naaqqikko, he woiniyaa eessai ogoruwaa daakkana; baukka gukkana; ogoroikka moorettana. SHin, ho77o woine eessa ooratta ogoron naaqqeettees; naa77aikka moorettokkona” yaagiis. </div><div class='s'>Yaa7iroosa Na7eebaanne Yesuusa Maayuwaa Bochchida Maccaaseebaa </div><div class='r'>(Marqqoosa 5:21-43; Luqaasa 8:40-56) </div><div class='p'> <span class="verse" id="V18">18&#160;</span>Yesuusi etayyo hegaa odishin, Aihuda halaqatuppe issoi akko yiidi, a sinttan gulbbatidi, “Ta na7iyaa ha77i haiqqaasu; shin neeni yaada ne kushiyaa i bolli wottarkkii; haiquwaappe a paxana” yaagiis. </div><div class='p'> <span class="verse" id="V19">19&#160;</span>Yaagin Yesuusi denddidi, ba erissiyo ashkkaratuura issippe a kaallidi biis.  <span class="verse" id="V20">20&#160;</span>Biishin tammanne naa77u laittaasappe doommidi, i bollaappe suuttai goggiyo issi maccaasiyaa guyyeera shiiqada, Yesuusa afalaa macaraa bochchaasu.  <span class="verse" id="V21">21&#160;</span>Aissi giikko, a ba wozanan, “Taani a afalaa xalaalaa bochchikko paxana” yaagada qoppaasu. </div><div class='p'> <span class="verse" id="V22">22&#160;</span>SHin Yesuusi simmidi o xeellidi, “Ta na7ee, yayyoppa; nena ne ammanoi pattiis” yaagiis. He sohuwaarakka maccaasiyaa paxa aggaasu. </div><div class='p'> <span class="verse" id="V23">23&#160;</span>Yesuusi Aihuda halaqaa soo gakkido wode, yeehuwan dinkkiyaa punniya asaanne yeekkiya asaa be7idi,  <span class="verse" id="V24">24&#160;</span>“Kare kiyite; guutta na7iyaa xiskkaasuppe attin, haiqqabeikku” yaagiis. Yaagin asai a bolli keehi miicciis.  <span class="verse" id="V25">25&#160;</span>SHin daro asaa kare i kessidoogaappe guyyiyan, soo gelidi, na7ee kushiyaa oiqqiis; oiqqin na7iyaa dendda aggaasu.  <span class="verse" id="V26">26&#160;</span>He odoi he biitta ubbaa gakkiis. </div><div class='s'>Yesuusi Naa77u Qooqeta Pattiis </div><div class='p'> <span class="verse" id="V27">27&#160;</span>Yesuusi hegaara aadhdhidi biishin, naa77u qooqeti bantta qaalaa xoqqu oottidi, “Daawita na7au, nuna maararkkii” yaagiiddi a kaallidosona. </div><div class='p'> <span class="verse" id="V28">28&#160;</span>Yesuusi soo gelido wode, qooqeti akko yiidosona; yin Yesuusi eta, “Taani hagaa oottanau danddayiyoogaa ammaneetii?” yaagiis. </div><div class='p'>Eti, “Ee Godau” yaagidosona. </div><div class='p'> <span class="verse" id="V29">29&#160;</span>Hegaappe guyyiyan, Yesuusi eta aifiyaa bochchidi eta, “Intteyyo intte ammanuwaadan hano” yaagiis.  <span class="verse" id="V30">30&#160;</span>Eta aifee dooyetti aggiis; Yesuusi etayyo, “Hagaa ooyyoonne odoppite” yaagidi minttidi yootiis.  <span class="verse" id="V31">31&#160;</span>SHin asati biidi, he biitta ubban Yesuusabaa odidosona. </div><div class='s'>Yesuusi Issi Duudiyaa Pattiis </div><div class='p'> <span class="verse" id="V32">32&#160;</span>Eti kiyidi biishin, amarida asati xalahee oiqqin duudida bitaniyaa Yesuusakko ehiidosona.  <span class="verse" id="V33">33&#160;</span>Yesuusi xalahiyaa kessidoogaappe guyyiyan, duude bitanee haasayiis. Asai, “Hagee oorattabaa; hagaa malabai Israa7eela biittan mulekka hanibeenna” yaagiis. </div><div class='p'> <span class="verse" id="V34">34&#160;</span>SHin Parisaaweti, “I xalahetu halaqaa wolqqan xalaheta kessees” yaagidosona. </div><div class='s'>Yesuusi Asaassi Qarettiis </div><div class='p'> <span class="verse" id="V35">35&#160;</span>Yesuusi eta Aihuda woosa keettatun tamaarissiiddinne kawotettaa wonggeliyaa mishiraachchuwaa yootiiddi, qassi hargge ubbaappenne saho ubbaappe asa pattiiddi, wogga katamatuuninne qeeri katamatun ubban yuuyiis.  <span class="verse" id="V36">36&#160;</span>Daro asaa be7idi, heemmiya asi bainna dorssadan asai hirggiyo gishshaunne asaa maaddiyaabi bainna gishshau, asaayyo qarettiis.  <span class="verse" id="V37">37&#160;</span>Yaatidi ba erissiyo ashkkarata, “Kattai daro; shin cakkiya asai guutta.  <span class="verse" id="V38">38&#160;</span>Simmi kattaa Godai kattaa cakkanau oosanchcha yeddana mala, a woossite” yaagiis. </div><ul class='tnav'>
<li><a href='index.htm'>Maatiyoosa</a></li>
<li><a href='MAT08.htm'>&lt;</a></li>
<li><a href='MAT.htm'>9</a></li>
<li><a href='MAT10.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
