<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Leemiso Maxaafaa 6</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Leemiso Maxaafaa</a></li>
<li><a href='PRO05.htm'>&lt;</a></li>
<li><a href='PRO.htm'>6</a></li>
<li><a href='PRO07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Hachchi Hachchi De7uwaassi Maaddiya Timirttiyaa </div><div class='p'> <span class="verse" id="V1">1&#160;</span>Ta na7au, neeni miishsha tal77ida ne shooruwaassi waase gelidabaa gidikko, neeni erenna uraassi ne kushiyaa baqqada geppidabaa gidikko,  <span class="verse" id="V2">2&#160;</span>neeni geppido gefaa gitiyan gelidabaa gidikko, ne doonaappe kiyida qaalan oiqettidabaa gidikko,  <span class="verse" id="V3">3&#160;</span>simmi neeni ne shooruwaa kushiyan geladasa. Hegaa gishshau, ta na7au, hegaappe kiyanau koyikko, elle ne shooruwaa soo ba; baada waasetettaa i ne bollappe wottana mala, auddashada a woossa.  <span class="verse" id="V4">4&#160;</span>Hagaa oottennan de7aidda xiskkoppa; shemppuwaakka shemppoppa.  <span class="verse" id="V5">5&#160;</span>SHankkaappe genessiyaa kessa ekkiyoogaadan, gitiyaappe kafiyaa attiyoogaadan, ne huuphiyaa ashsha. </div><div class='p'> <span class="verse" id="V6">6&#160;</span>Inttenoo azallatoo, qaacotukko biite; biidi etappe tamaarite. Yaatidi aadhdhida eranchcha gidite.  <span class="verse" id="V7">7&#160;</span>Qaacota ootissanau azaziyaabi, halaqi woikko eta haariyaabi baawa;  <span class="verse" id="V8">8&#160;</span>shin banttau maanabaa bone minjjoosona; kattaa cakkiyo wodekka banttau koshshiya kattaa shiishshoosona.  <span class="verse" id="V9">9&#160;</span>Nenoo azallau, neeni aude gakkanaashin xiskkuutee? Ne xiskkuwaappekka aude dendduutee?  <span class="verse" id="V10">10&#160;</span>Neeni qassikka guuttaa zin77aasa; guuttaa xiskkaasa; kushiyaa shiishsha ekkada, guuttaa shemppaasa.  <span class="verse" id="V11">11&#160;</span>Yaatiyo wode hiyyeesatettai panggaadan, pacai ola miishshaa oiqqida asadan, ne bolli yaana. </div><div class='p'> <span class="verse" id="V12">12&#160;</span>Iita asinne hanttaara asi, yuuyi yuuyidi wordduwaa odees;  <span class="verse" id="V13">13&#160;</span>i ba aifiyan qim77otees; ba tohuwan bessees; ba biradhdhiyan malaatees.  <span class="verse" id="V14">14&#160;</span>A uluwan geellatettai de7ees; i iitabaa qoppees; ubbatookka i ooshshaa medhdhees.  <span class="verse" id="V15">15&#160;</span>Hegaa gaasuwan bashshai akeekennan a bolli yaana; i hassayennan meqqana; meqqidikka paxenna. </div><div class='p'> <span class="verse" id="V16">16&#160;</span>GODAI ixxiyo usuppun yohoti de7oosona; i shenetiyo yohoti ubba laappuna: </div><div class='q'> <span class="verse" id="V17">17&#160;</span>karidi xeelliya aifiyaa, </div><div class='q'>worddotiya inxxarssaa, </div><div class='q2'>ashkke asata woriya kushiyaa, </div><div class='q'> <span class="verse" id="V18">18&#160;</span>iitabaa maqqiya wozanaa, </div><div class='q2'>iitabaakko eesotidi woxxiya tohuwaa, </div><div class='q'> <span class="verse" id="V19">19&#160;</span>wordduwaa bolli wordduwaa gujji gujjidi odiya worddo markkaa, </div><div class='q2'>ishatu giddon ooshshaa medhdhiya asa. </div><div class='s'>SHaaramuxiya Asi Qaxxayettennan Attenna </div><div class='p'> <span class="verse" id="V20">20&#160;</span>Ta na7au, ne aawaa azazuwaa pola; ne aayyiyaa nena tamaarissidoogaakka aggoppa;  <span class="verse" id="V21">21&#160;</span>eta ubbatoo ne wozanan oiqqa; ne qooriyankka qachcha.  <span class="verse" id="V22">22&#160;</span>Neeni hemettiyo wode, eti nena kaalettana; neeni zin77iyo wode, eti nena naagana; neeni beegottiyo wodekka, eti nena zorana.  <span class="verse" id="V23">23&#160;</span>Aissi giikko, ha azazoti xomppe; timirttetikka poo7o; qassi seeraikka de7uwaakko efiya oge.  <span class="verse" id="V24">24&#160;</span>Ha azazotinne ha timirtteti iita maccaarippenne azina machchi cimo inxxarssaappe nena naagana.  <span class="verse" id="V25">25&#160;</span>I puulaa ne wozanan qaaqqatoppa; i qim77otankka omoodettoppa.  <span class="verse" id="V26">26&#160;</span>Issi attumaasi issi oittaa immidi, shaaramuxa maaccaasa demmanau danddayees; shin azina machcho laggettiyoogee nena worissana.  <span class="verse" id="V27">27&#160;</span>Issi asi tamaa idimmin, a maayoi meetettennan attanau danddayii?  <span class="verse" id="V28">28&#160;</span>Issi asi tamaa bonqquwaa yedhdhi hemettin, a tohoi xuugettennan attanee?  <span class="verse" id="V29">29&#160;</span>Asa machcho laggettiya urai hegaakka mala; o bochchiya ubbai qaxxayettennan attenna.  <span class="verse" id="V30">30&#160;</span>Kaisoi namisettidi, baayyo maanau wuuqqikko, asai a karenna.  <span class="verse" id="V31">31&#160;</span>SHin i oiqettidabaa gidikko, laappun kushe qanxxana; ba son de7iya miishsha ubbaakka immana.  <span class="verse" id="V32">32&#160;</span>SHin maccaasaara shaaramuxiya asi wozana paca; he urai ba shemppuwaa bashshees.  <span class="verse" id="V33">33&#160;</span>Deshettiyoogeenne kauyyiyoogee a gakkida saama. A yeellai appe mulekka qucettenna.  <span class="verse" id="V34">34&#160;</span>Aissi giikko, maccaasee azinai mishettidi, hanqquwaa suullana; suullidi ba haluwaa kessiyo wode, au qarettenna.  <span class="verse" id="V35">35&#160;</span>I aiba afilaamakka ekkenna; ai keena imoikka a hanqquwaa doshissenna. </div><ul class='tnav'>
<li><a href='index.htm'>Leemiso Maxaafaa</a></li>
<li><a href='PRO05.htm'>&lt;</a></li>
<li><a href='PRO.htm'>6</a></li>
<li><a href='PRO07.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
