<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Luqaasa 1</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luqaasa</a></li>
<li><a href='MRK16.htm'>&lt;</a></li>
<li><a href='LUK.htm'>1</a></li>
<li><a href='LUK02.htm'>&gt;</a></li>
</ul>
<div class="main">
<div class='mt'>Luqaasa Wonggeliyaa Mishiraachchuwaa </div><div class='is'>Gidduwaa Erissuwaa </div><div class='ip'>Luqaasa Wonggelee Yesuusa, koiro yaana gi wottidaagaa, Israa7eela ashshiyaagaa, hegaadankka asaa naata ubbaa ashshiyaagaa yaagidi odees. Luuqaasi Yesuusa Xoossaa Ayyaanai xeesidoogee “Hiyyeesatuyyo wonggeliyaa mishiraachchuwaa odanaassa” gidiyoogaanne ha Wonggelee asaassi de7iya dumma dumma metuwaa qaariyo wolqqaa oiqqidaagaa gidiyoogaa odees. Luqaasa Wonggeliyaa giddon, Yesuusabaa odiya koiro miraafetuuninne qassi Yesuusi saluwaa pude kiyidoogaa odiya wurssetta miraafetun darissidi, odidoi ufaissaabaa. Yesuusi saluwaa kiyidoogaappe guyyiyan Kiristtinnaa ammanoi waani diccidaakkonne waani aakkidaakko odiya taarikiyaa ha maxaafaa xaafida bitanee Yesuusi Kiittidoogeetu Oosuwaa maxaafan odiis. </div><div class='ip'>Kiitanchchatu mazamuriyaabaa, Yesuusi yelettido wode henttanchchati biidi be7idoogaa yootiya taarikee, Yesuusi naatettan de7iiddi Beeta Maqidasiyaa biidobai, qaretanchcha Saamiraawiyaanne bayidi beettida na7aa taarikee Luqaasa wonggeliyaa giddo xalaalan beettiyaageeta. Ha wonggeliyaa giddon ha gaxaappe hini gaxaa gakkanaashin waannatidi xeelettidabati woosaa, Geeshsha Ayyaanaa, Yesuusa oosuwaa giddon maccaasaassi de7iya sohuwaanne Xoossai nagaraa atto giyoogaa.  
</div><div class='chapterlabel' id="V0"> 1</div><div class='p'> <span class="verse" id="V1">1-2&#160;</span>Bonchcho Tewofiloosaa, koiro bantta aifiyan be7idaageetuppenne Xoossaa qaalaa odidaageetuppe ekkidoogaadan, nu matan polettida Yohuwaassi daroti taarikiyaa maaran maaran xaafanau doommidosona.  <span class="verse" id="V2">3-4&#160;</span>Hegaa gishshau, neeni tamaarido yohuwaa geeshshada erana mala, taani qassi koiruwaappe doommada, ubbaa akeekan qorada, maaran maaran neessi xaafikko, lo77o yaagada qoppaas. </div><div class='s'>Xammaqiya Yohaannisi Yelettanaagaa Kiitanchchai Gabreeli Kasetidi Yootiis </div><div class='p'> <span class="verse" id="V5">5&#160;</span>Yihudaa biittaa kawuwaa Heeroodisa wodiyan, Zakkaariyaasa yaagiyo issi qeesee de7ees. I Abiiya qeesetuppe issuwaa. A machchiyaanne qeesiyaa Aaroona zare; i sunttai Elssaabeexo.  <span class="verse" id="V6">6&#160;</span>Eti naa77aikka Xoossaassi xillo gididi, Godaa higgiyaanne azazuwaa ubbaa moorennan, naagidi polidosona.  <span class="verse" id="V7">7&#160;</span>Elssaabeexa maine gidido gishshau, etassi na7i baawa; naa77aikka daro cimidosona. </div><div class='p'> <span class="verse" id="V8">8-9&#160;</span>Bantta qeesetu kayan Zakkaariyaasi Xoossaa sinttan oottishin, qeesetu meeziyaadan, Godaa Beeta Maqidasiyaa gelidi, ixaanaa cuwayanau saamai a gakkiis.  <span class="verse" id="V10">10&#160;</span>Ixaanaa i cuwayiyo wode, asai ubbai karen eqqidi, Xoossaa woossees. </div><div class='p'> <span class="verse" id="V11">11&#160;</span>Xoossaa kiitanchchai ixaanaa i cuwayiyo sohuwaappe ushachcha baggaara eqqidi, ayyo beettiis.  <span class="verse" id="V12">12&#160;</span>Zakkaariyaasi hegaa be7idi, dagammidi yayyin,  <span class="verse" id="V13">13&#160;</span>kiitanchchai Zakkaariyaasa hagaadan yaagiis; “Yayyoppa; ne woosai siyettiis. Ne machchiyaa Elssaabeexa neessi attuma na7a yelana; neeni he na7aa Yohaannisa yaagada sunttana.  <span class="verse" id="V14">14&#160;</span>I yelettin, neeni daro ufaittana; haratikka ufaittana.  <span class="verse" id="V15">15&#160;</span>Xoossaa sinttan i gita gidana; mattoyiyaabaanne woine eessa uyenna. Biron ba aayee uluwan de7ishin, Geeshsha Ayyaanai aani kumana.  <span class="verse" id="V16">16&#160;</span>Israa7eela asaappe daruwaa Godaakko, eta Xoossaakko, zaarana;  <span class="verse" id="V17">17&#160;</span>Godaassi asaa giigissanau, aawatu wozanaa naatukko zaaranau, azazettennaageetakka xillotettaa eraassi zaaranau, Eelaasa ayyaanaaninne wolqqan Godaappe sinttaara bees” yaagiis. </div><div class='p'> <span class="verse" id="V18">18&#160;</span>Zakkaariyaasi, “Taani cima; ta machchiyaanne ceeggaasu; hegaa ta aibin eranee?” yaagidi, kiitanchchaa oichchiis. </div><div class='p'> <span class="verse" id="V19">19&#160;</span>Kiitanchchai zaarettidi yaagiis; “Taani Xoossaa sinttan eqqiya Gabreela; taani ne sinttan eqqada haasayanau, qassi ha mishiraachchuwaa neessi odanau, tana Xoossai neekko kiittiis.  <span class="verse" id="V20">20&#160;</span>Ha77i siya; ba wodiyan polettana ta qaalaa neeni ammanabeenna gishshau, ta neessi odido yohoi polettanaashin, neeni duudana; ne doonai haasayanau danddayenna” yaagiis. </div><div class='p'> <span class="verse" id="V21">21&#160;</span>“Beeta Maqidasiyaa giddon i waanidi gam77idee?” yaagidi garamettiiddi, asai zakkaariyaasa naagees.  <span class="verse" id="V22">22&#160;</span>Kare i kiyido wode, haasayanau danddayibeenna. Beeta Maqidasiyaa giddon i aibakko ajjuutan be7idoogaa asai akeekiis; duudidaagee biradhdhiiddi haasayees. </div><div class='p'> <span class="verse" id="V23">23&#160;</span>Ba oosuwaa wodiyaa wurssidi, soo biis.  <span class="verse" id="V24">24&#160;</span>He wodiyaappe guyyiyan, a machchiyaa Elssaabeexa shahaarada, ichchashu aginau bana genttaasu.  <span class="verse" id="V25">25&#160;</span>Elssaabeexa, “Xoossai taakko xeelliis; asa sinttan tana yeellaappe ashshanau maaddiis” yaagaasu. </div><div class='s'>Yesuusi Yelettanaagaa Gabreeli Kasetidi Yootiis </div><div class='p'> <span class="verse" id="V26">26&#160;</span>Usuppuntta aginan Xoossai kiitanchchaa Gabreela Galiila biittan Naazireete giyo katamaa kiittiis.  <span class="verse" id="V27">27&#160;</span>Daawita zare gidiya Yooseefa giyo bitaniyaassi giigida issi geela7eekko Xoossai a kiittiis; he geela7ee sunttai Mairaamo.  <span class="verse" id="V28">28&#160;</span>Kiitanchchai ikko yiidi, “Daro doorettidaaree, saro; Godai nenaara de7ees; nena i daro anjjiis” yaagiis. </div><div class='p'> <span class="verse" id="V29">29&#160;</span>Mairaama hegaa siyada daro dagammaasu. Dagammada, “Hegee woigiyo sarotee?” yaagada qoppaasu.  <span class="verse" id="V30">30&#160;</span>Kiitanchchai hagaadan yaagiis; “Mairaamee yayyoppa; Xoossan sabettadasa;  <span class="verse" id="V31">31&#160;</span>be7a; neeni shahaarada attuma na7a yelana; a sunttaa Yesuusa yaagada sunttana.  <span class="verse" id="V32">32&#160;</span>I gita gidana; qassi Ubbaappe Bolla Xoossaa Na7a geetettana; Godai ayyo a aawaa Daawita kawotettaa immana;  <span class="verse" id="V33">33&#160;</span>inne Yaaqoobantta zariyan merinau kawotana; a kawotettaassi wurssetti baawa” yaagiis. </div><div class='p'> <span class="verse" id="V34">34&#160;</span>Mairaama kiitanchchaa, “Taani geela7o gidishin, hegee waanidi hananee?” yaagaasu. </div><div class='p'> <span class="verse" id="V35">35&#160;</span>Kiitanchchai zaaridi Mairaamo, “Geeshsha Ayyaanai ne bolli yaana; Ubbaappe Bolla Xoossaa wolqqai nenan shemppana; hegaa gishshau, ne yelana geeshsha na7ai Xoossaa Na7aa geetettana.  <span class="verse" id="V36">36&#160;</span>Be7a; ne dabbiyaa Elssaabeexa ceeggikkonne attuma na7a shahaaraasu; asai beni o maine gees; shin a ha77i usuppun agina shahaara.  <span class="verse" id="V37">37&#160;</span>Hegeenne Xoossaassi danddayettennabi bainna gishshaassa” yaagiis. </div><div class='p'> <span class="verse" id="V38">38&#160;</span>Mairaama, “Taani Godaa ailliyo; ne qaalaadan, taassi hano” yaagaasu. Kiitanchchainne i matappe biis. </div><div class='s'>Mairaama Elssaabeexo Xomoosaasu </div><div class='p'> <span class="verse" id="V39">39&#160;</span>Guutta gallassaappe guyyiyan, Mairaama denddada, deree dariyo Yihudaa giyo biittan de7iya issi katamaa eesuwan baasu.  <span class="verse" id="V40">40&#160;</span>Qassi Zakkaariyaasa soo gelada, Elssaabeexo sarotaasu.  <span class="verse" id="V41">41-42&#160;</span>Elssaabeexa Mairaami sarotaa siyido wode, i uluwan de7iya na7ai qaaxxiis. Elssaabeexin Geeshsha Ayyaanai kumin, qaalaa xoqqissada, “Neeni maccaasa ubban anjjettidaaro; ne uluwan de7iya na7ainne anjjettidaagaa;  <span class="verse" id="V43">43&#160;</span>neeni ta Godaa aayyiyaa taakko yaanau, hegaa mala bonchchoi taassi waanidi bessii?  <span class="verse" id="V44">44&#160;</span>Neeni saro giyo qaalan ta uluwan de7iya na7ai ufaissan qaaxxiis;  <span class="verse" id="V45">45&#160;</span>Godai neeyyo odido qaalai polettanaagaa ammanidaara neeni anjjettidaaro” yaagada Mairaamissi odaasu. </div><div class='s'>Mairaama Galata Woosaa Woossaasu </div><div class='p'> <span class="verse" id="V46">46-49&#160;</span>Mairaama hagaadan yaagaasu; </div><div class='q'>“Taani a ailliyaa tooshettidoogaa </div><div class='q2'>i be7ido gishshau, </div><div class='q'>ta shemppoi Godaa bonchchees; </div><div class='q2'>ta ayyaanaikka ta Xoossaa tana ashshiyaagan ufaittees. </div><div class='q'>Be7a; wolqqaama Xoossai taassi </div><div class='q2'>daro gitabaa oottido gishshau, </div><div class='q'>hachchippe sinttan tana asai ubbai </div><div class='q2'>anjjettidaaree yaagana. </div><div class='q'>A sunttai geeshsha. </div><div class='q'> <span class="verse" id="V50">50&#160;</span>I baassi yayyiya ubbaassi </div><div class='q'>yeletaappe yeletaa gakkanaashin, </div><div class='q2'>maarotettaa immees. </div><div class='q'> <span class="verse" id="V51">51&#160;</span>Ba kushiyan wolqqaama oosuwaa </div><div class='q2'>oottiis. </div><div class='q'>Otoranchchata eta qofaara laaliis. </div><div class='q'> <span class="verse" id="V52">52&#160;</span>Kawota kawotettaappe duge wottidi, </div><div class='q2'>ziqqan de7iyaageeta xoqqu oottiis. </div><div class='q'> <span class="verse" id="V53">53&#160;</span>Namisettidaageeta lo77obaa kalissidinne </div><div class='q2'>dureta mela kushe yedettiis. </div><div class='q'> <span class="verse" id="V54">54-55&#160;</span>Nu aawatussi odidoogaadan, </div><div class='q'>Abrahaamassinne a zariyaassi Xoossai </div><div class='q'>maarotettaa merinau immanau hassayidi, </div><div class='q2'>ailliyaa Israa7eela maaddiis” </div><div class='m'>yaagaasu. </div><div class='p'> <span class="verse" id="V56">56&#160;</span>Mairaama heezzu agina gidiyaagaa keenaa Elssaabeexi matan uttidoogaappe guyye baggan, ba soo simmaasu. </div><div class='s'>Xammaqiya Yohaannisi Yelettiis </div><div class='p'> <span class="verse" id="V57">57&#160;</span>Elssaabeexissi yeliyo wodee gakkin, attuma na7aa yelaasu.  <span class="verse" id="V58">58&#160;</span>I shoorotinne i dabboti Godai maarotettan iyyo oottido lo77obaa siyidi, iira ufaittidosona. </div><div class='p'> <span class="verse" id="V59">59&#160;</span>Hosppuntta gallassan, na7aa qaxxaranau yiidosona; a aawaa sunttaadan, Zakkaariyaasa giidi, sunttanau qoppidosona;  <span class="verse" id="V60">60&#160;</span>shin a aayyiyaa zaarada, “CHii! Yohaannisa giidi sunttana” yaagaasu. </div><div class='p'> <span class="verse" id="V61">61&#160;</span>Eti zaarettidi, “Ne dabboppe he sunttan xeesettiyai issoinne baawa” yaagidosona.  <span class="verse" id="V62">62&#160;</span>Qassi, “Woigi sunttanee?” yaagidi, a aawaa biradhdhidi oichchidosona. </div><div class='p'> <span class="verse" id="V63">63&#160;</span>Aawai xaafiyoobaa oichchi ekkidi, “Na7aa sunttai Yohaannisa” giidi xaafin, ubbai garamettiis.  <span class="verse" id="V64">64&#160;</span>Sohuwaara a doonai dooyettin, inxxarssai birshshettiis; Xoossaa anjjiiddi haasayiis. </div><div class='p'> <span class="verse" id="V65">65&#160;</span>Eta shooro ubbai yayyiis; ha ubba yohoi deree dariyo Yihudaa biittaa ubban daro haasayettiis.  <span class="verse" id="V66">66&#160;</span>Siyida asai ubbai hegaa qoppiiddi, Xoossaa wolqqai a bolli de7iyoogaa erido gishshau, “Ha na7ai wode waananeeshsha?” yaagiis. </div><div class='s'>Zakkaariyaasi Hananabaa Yootiis </div><div class='p'> <span class="verse" id="V67">67&#160;</span>Yohaannisa aawaa Zakkaariyaasan, Geeshsha Ayyaanai kumin, hagaadan hananabaa yootiis; </div><div class='q'> <span class="verse" id="V68">68&#160;</span>“Ba asaa maaddanau yiidi, </div><div class='q'>eta wozido gishshau, </div><div class='q2'>Godai, Israa7eela Xoossai anjjetto. </div><div class='q'> <span class="verse" id="V69">69-70&#160;</span>Kaseesappe de7iya hananabaa </div><div class='q'>yootiya geeshshatu doonan haasayidoogaadan, </div><div class='q2'>ba ashkkaraa Daawita zariyaappe denttidi, </div><div class='q'>nuna ashshiya wolqqaamaa nuukko kiittiis. </div><div class='q'> <span class="verse" id="V71">71&#160;</span>Xoossai nu morkketuppenne </div><div class='q'>nuna ixxiyaageetu ubbaa kushiyaappe </div><div class='q2'>nuna ashshees. </div><div class='q'> <span class="verse" id="V72">72-73&#160;</span>Hagaadan nu aawatussi </div><div class='q2'>maarotettaa immiis. </div><div class='q'>Nu aawaa Abrahaamassi caaqqido caaquwaa </div><div class='q2'>geeshsha maachchaa qoppiis. </div><div class='q'> <span class="verse" id="V73">74-75&#160;</span>Aani nu morkketu kushiyaappe nuuni attidi, </div><div class='q'>yayyennan nu de7uwaa wodiyaa ubban </div><div class='q2'>Xoossaa sinttan geeshshatettaaninne </div><div class='q'>xillotettan ayyo oottanau, </div><div class='q2'>nuna danddayissiis. </div><div class='b'> &#160; </div><div class='q'> <span class="verse" id="V76">76&#160;</span>“Ta na7au, neeni Godaa ogiyaa </div><div class='q2'>giigissanau appe sinttau biyo gishshau, </div><div class='q'>Ubbaappe Bolla Xoossaassi oottiya </div><div class='q2'>hananabaa yootiyaagaa geetettana. </div><div class='q'> <span class="verse" id="V77">77&#160;</span>Xoossai eta nagaraa atto giyoogan </div><div class='q'>a asai attanau danddayiyoogaa </div><div class='q2'>eta erissanau baasa. </div><div class='q'> <span class="verse" id="V78">78&#160;</span>Hegeenne, nu Xoossaa maarotettainne </div><div class='q'>qaretai daro gidiyo gishshau, </div><div class='q2'>saluwaa poo7uwaa i nu bollan poo7issana; </div><div class='q'> <span class="verse" id="V79">79&#160;</span>he poo7oi nuna sarotaa ogiyaa kaalettanau, </div><div class='q'>xumaaninne haiquwaa kuwan </div><div class='q2'>de7iyaageetussi poo7ana” </div><div class='m'>yaagiis. </div><div class='p'> <span class="verse" id="V80">80&#160;</span>Guutta na7ai diccidi, ayyaanan minniis; Israa7eelatussi qoncciyan beettana gakkanaassi bazzuwan de7iis. </div><ul class='tnav'>
<li><a href='index.htm'>Luqaasa</a></li>
<li><a href='MRK16.htm'>&lt;</a></li>
<li><a href='LUK.htm'>1</a></li>
<li><a href='LUK02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
