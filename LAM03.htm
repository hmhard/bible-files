<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Ermmaasa Zilaassaa 3</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Ermmaasa Zilaassaa</a></li>
<li><a href='LAM02.htm'>&lt;</a></li>
<li><a href='LAM.htm'>3</a></li>
<li><a href='LAM04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Qixaatiyaa, Nagaraappe Simmiyoogaanne Hidootaa </div><div class='p'> <span class="verse" id="V1">1&#160;</span>GODAA hanqquwaa gatiman metuwaa be7ida asi tana.  <span class="verse" id="V2">2&#160;</span>I tana laaggi kessidi, poo7oi bainna xumau efiis.  <span class="verse" id="V3">3&#160;</span>I zaari zaaridikka gallassa muliyaa tana shocanau ba kushiyaa ta bollan denttiis.  <span class="verse" id="V4">4&#160;</span>I ta galbbaanne ta ashuwaa ceegissiis; ta meqettaakka menttiis.  <span class="verse" id="V5">5&#160;</span>I tana diriis; metuwaaninne daafuran i tana dooddiis.  <span class="verse" id="V6">6&#160;</span>Beni aidekko haiqqida asadan, tana xumaa giddon wottiis.  <span class="verse" id="V7">7&#160;</span>Taani kiyennaadan, ta yuushuwaa diriis; deexo sanssalatankka tana qachchiis.  <span class="verse" id="V8">8&#160;</span>Taani a xeegaas; akko waassinkka, i ta woosaa siyennan ixxiis.  <span class="verse" id="V9">9&#160;</span>Ta ogiyan masettida shuchchaa wottidi gorddiis; ta hemettiyoosaakka geellayiis. </div><div class='p'> <span class="verse" id="V10">10&#160;</span>I taayyo zuggiya maahiyaa mala, woikko qosettidi naagiya gaammuwaa mala gidiis.  <span class="verse" id="V11">11&#160;</span>I tana ta ogiyaappe kessi oliis; olidi duuterettiis. Yaatidi tana asi bainnasan yeggi bayiis. </div><div class='p'> <span class="verse" id="V12">12&#160;</span>Ba wonddafiyaa dafidi, tana dukkanau maliis.  <span class="verse" id="V13">13&#160;</span>I ba wonddafiyaa dafidi, ta wozanaa aifiyaa caddiis.  <span class="verse" id="V14">14&#160;</span>Taani asa ubbaassi miicciyoobaanne gallassa kumettaa boridi yexxiyoobaa gidaas.  <span class="verse" id="V15">15&#160;</span>I tana camuwan kunttiis; qassi godare uuttaadan cammiya xuu7aa ushshidi, tana kalissiis. </div><div class='p'> <span class="verse" id="V16">16&#160;</span>I ta achchaa anccuwan menttiis; buhiyaa giddon i tana yedhdhiis.  <span class="verse" id="V17">17&#160;</span>Saroi taappe haakkiis; ufaissaakka taani dogaas.  <span class="verse" id="V18">18&#160;</span>Hegaa gishshau, taani, “Ta wolqqai taappe kichchiis; taani GODAN hidootaa wottidobai ubbaikka xayiis” yaagaas.  <span class="verse" id="V19">19&#160;</span>Ta metuwaanne taani toilattiyoogaa hassayin, de7oi tana cammiis.  <span class="verse" id="V20">20&#160;</span>Hegee taani mulekka dogennabaanne ta shemppoikka azzaniyoobaa. </div><div class='p'> <span class="verse" id="V21">21&#160;</span>Gidikkonne, taani ha issibaa ta wozanan qoppiyo wode, taayyo sinttanau hidootai de7ees.  <span class="verse" id="V22">22&#160;</span>Hegeenne, GODAA aggenna siiquwaappe denddidaagan nuuni xayibookko. A qaretaikka mule wuri erenna;  <span class="verse" id="V23">23&#160;</span>eti maallado maallado ooratta. Neeni keehippe ammanettiyaagaa.  <span class="verse" id="V24">24&#160;</span>Taani taayyo, “GODAI tana gakkida saama; hegaa gishshau, taani an hidootaa wottais” yaagaas. </div><div class='p'> <span class="verse" id="V25">25&#160;</span>Bantta hidootaa an wottiyaageetussinne a koyiyaageetussi GODAI lo77o.  <span class="verse" id="V26">26&#160;</span>Hegaa gishshau, asi GODAI ashshiyo ashettaa danddayan naagikko lo77o.  <span class="verse" id="V27">27&#160;</span>Qassi asi ba yelagatettan de7iiddi, danddayaa tamaarikko lo77o. </div><div class='p'> <span class="verse" id="V28">28&#160;</span>GODAI metuwaa ehiyo wode, i co77u giidi, barkka utti aggo.  <span class="verse" id="V29">29&#160;</span>I ba som77uwaa biittaa gattidi ziggo. Ooni erii, au sinttanau hidootai de7anaakkonne.  <span class="verse" id="V30">30&#160;</span>I ba qinxxalliyaa baqqiyaagaassi besso; ba morkketi cayiyo cashshaakka kallo. </div><div class='p'> <span class="verse" id="V31">31&#160;</span>Aissi giikko, Godai asa merinau olidi aggenna;  <span class="verse" id="V32">32&#160;</span>issi wode azzanuwaa ehiikkonne, i ba aggenna siiquwaa daruwaadan qarettees.  <span class="verse" id="V33">33&#160;</span>Aissi giikko, i asa tuggayiyoogaaninne metoyiyoogan ufaittenna. </div><div class='p'> <span class="verse" id="V34">34&#160;</span>A asaa kaalettiyaageeti qashettidaageeta bantta gediyaappe garssa baggaara yedhdhidosona;  <span class="verse" id="V35">35&#160;</span>qassi Ubbaappe Xoqqiya Xoossaa sinttan asassi de7iya maataa diggoosona;  <span class="verse" id="V36">36&#160;</span>qassikka shilootan pirddaa geellayoosona. Eti Godai hegaa ubbaa be7enna giidi qoppiyoonaayye? </div><div class='p'> <span class="verse" id="V37">37&#160;</span>Godai azazibeennaagaa azazidi, polissanau danddayiyai oonee?  <span class="verse" id="V38">38&#160;</span>Iitabaa gidin lo77obaa gidinkka, haasayidi poliyaagee Ubbaappe Xoqqiya Xoossaa gidenneeyye?  <span class="verse" id="V39">39&#160;</span>Yaatin, nuuni asa gidiyaageeti nu nagaraa gishshau, i nuna qaxxayiyo wode, aibissi zuuzummiyoo? </div><div class='p'> <span class="verse" id="V40">40&#160;</span>Hegaa aggidi, ane nu ogiyaa paaccoosinne qoroos; GODAAKKO ane simmoos.  <span class="verse" id="V41">41&#160;</span>Ane nu wozanaanne nu kushiyaa saluwan de7iya Xoossaakko denttidi, hagaadan yaagoos;  <span class="verse" id="V42">42&#160;</span>“Nuuni nena naaqqida; neeyyo makkalida; neenikka nuuyyo atto gabaakka.  <span class="verse" id="V43">43&#160;</span>Ne maaarotettaikka ne hanqquwan kamettiis; qassi neeni nuussi qarettennan nuna siifadasa.  <span class="verse" id="V44">44&#160;</span>Nu woosai neekko kanttennaadan, ne huuphiyaa shaaran kammadasa.  <span class="verse" id="V45">45&#160;</span>Asaa giddon nuna pitonne buura oottadasa.  <span class="verse" id="V46">46&#160;</span>Nu morkketi ubbai nu bollan haasayidosona.  <span class="verse" id="V47">47&#160;</span>Nuuni dagammidanne gitiyan gelida; bayidanne xayida” yaagoos. </div><div class='p'> <span class="verse" id="V48">48&#160;</span>Ta asai metuwan xayido gishshau, ta aifee shaafaadan afuttaa goggees.  <span class="verse" id="V49">49-50&#160;</span>Ta aifee GODAI saluwaappe duge xeellidi be7ana gakkanaashin, mule wode aggennan afuttaa tigees.  <span class="verse" id="V51">51&#160;</span>Ta kataman de7iya maccaasatu ubbaa bollan gakkidabaa ta aifee be7ido wode, ta wozanai azzaniis. </div><div class='p'> <span class="verse" id="V52">52&#160;</span>Coo tana morkkiyaageeti tana kafuwaa shankkatiyoogaadan shankkatidosona.  <span class="verse" id="V53">53&#160;</span>Eti tana paxa de7ishin ollan yeggidi, ollaa doonaa shuchchan gorddidosona.  <span class="verse" id="V54">54&#160;</span>Haattai kumidi, ta huuphiyaara goggiyo wode, taani xayaas gaada qoppaas. </div><div class='p'> <span class="verse" id="V55">55&#160;</span>Abeet GODAU, taani ciimma ollaa giddon de7aidda ne sunttaa xeegaas.  <span class="verse" id="V56">56&#160;</span>Ta waasuwaa siyanaadan taani nena woossiyo wode, neeni taayyo siyadasa.  <span class="verse" id="V57">57&#160;</span>Taani nena xeesido wode, taakko shiiqada, “Yayyoppa” yaagadasa.  <span class="verse" id="V58">58&#160;</span>Abeet Godau, neeni ta mootuwaa mootettada, tana wozadasa.  <span class="verse" id="V59">59&#160;</span>Abeet GODAU, neeni ta tuggaa be7adasa. Hegaa gishshau, ta mootuwaa neeni pirdda.  <span class="verse" id="V60">60&#160;</span>Eti haluwaa kessanau ta bollan maqettiyo maqquwaa ubbaa be7adasa.  <span class="verse" id="V61">61&#160;</span>Abeet GODAU, eti tana cayiyo cashshaanne ta bollan maqettiyo maqquwaa ubbaa siyadasa.  <span class="verse" id="V62">62&#160;</span>Qassi ta morkketi gallassa kumettaa ta bollan zuuzummiyoogaanne saasukkiyoogaa siyadasa.  <span class="verse" id="V63">63&#160;</span>Be7a, eti uttiiddinne eqqiiddi, tana bori boridi yexxoosona. </div><div class='p'> <span class="verse" id="V64">64&#160;</span>Abeet GODAU, eti oottido oosuwaassi bessiya waagaa etau qanxxa!  <span class="verse" id="V65">65&#160;</span>Eta wozanaa dammetta! Ne qanggettai eta gakko!  <span class="verse" id="V66">66&#160;</span>Abeet GODAU, neeni eta ne hanqquwan yedettada, ne salotuppe garssaara eti de7iyoosaappe eta xaissa! </div><ul class='tnav'>
<li><a href='index.htm'>Ermmaasa Zilaassaa</a></li>
<li><a href='LAM02.htm'>&lt;</a></li>
<li><a href='LAM.htm'>3</a></li>
<li><a href='LAM04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
