<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 11</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB10.htm'>&lt;</a></li>
<li><a href='JOB.htm'>11</a></li>
<li><a href='JOB12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='s'>Xoofaari Koiro Haasayido Haasayaa </div><div class='p'> <span class="verse" id="V1">1&#160;</span>Yaagin Naa7ima biittaappe yiida Xoofaari zaaridi, hagaadan yaagiis;  <span class="verse" id="V2">2&#160;</span>“Ha haasayettida qaalau ubbau zaaro immiya asi baawee? Woikko hagaa haasayida bitanee tumanchcha gidanau danddayii?  <span class="verse" id="V3">3&#160;</span>Ne mela haasayai asaa co77u oottii? Neeni qilliicciyo wode, nena seeriyaabi baawa gaadiiyye?  <span class="verse" id="V4">4&#160;</span>Neeni odaidda, ‘Ta timirttee tuma; taani Xoossaa sinttan geeshsha’ yaagaasa.  <span class="verse" id="V5">5&#160;</span>Wai ana, Xoossai ne bolli ba doonaa dooyidi haasayeerenneeshsha!  <span class="verse" id="V6">6&#160;</span>I neeyyo aadhdhida eratettaa xuuraa qonccisseerenneeshsha! Aissi giikko, tumu aadhdhida eratettaassi daro kifileti de7oosona. Xoossai nena ne oottido nagaraa keenaa qaxxayibeennaagaa era. </div><div class='p'> <span class="verse" id="V7">7&#160;</span>“Neeni Xoossaa ciimma xuuraa qorada eranau danddayai? Woikko Ubbaa Danddayiya Xoossaa zawata koyada demmanau danddayai?  <span class="verse" id="V8">8&#160;</span>Eti salotuppekka xoqqa; neeni ainne oottanau danddayakka. Eti Si7ooliyaappekka aadhdhida ciimma; neeni eranau danddayakka.  <span class="verse" id="V9">9&#160;</span>Xoossaa aadhdhida eratettai biittaa zananaappe aduqqees; abbaa gomppaappekka aakkees.  <span class="verse" id="V10">10&#160;</span>I yiidi, nena qasho keettan yeggiyaakkonne pirdda keetti shiishshiyaakko, a digganau danddayiyai oonee?  <span class="verse" id="V11">11&#160;</span>Xoossai pattenna asata erees; iitabaa be7iyo wode, i coo aggenna.  <span class="verse" id="V12">12&#160;</span>Eeyya asai aadhdhida eranchcha gidiyoogaappe harddiidiyaa asa yeliyoogee matees. </div><div class='p'> <span class="verse" id="V13">13&#160;</span>“Iyyoobaa, neeni ne wozanaa suure oottikko, ne kushiyaakka akko miccada woossikko,  <span class="verse" id="V14">14&#160;</span>nagaraa ne kushiyaappe haassikko, ne keettankka iitabai de7ennaadan oottikko,  <span class="verse" id="V15">15&#160;</span>yaatikko, neeni xoqqu gaada yeellai bainnan ubbabaa xeellana; yashshiyaabi bainnankka minnada eqqana.  <span class="verse" id="V16">16&#160;</span>Ne metuwaa ubbaakka neeni dogana; gukkida haattaadan, neeni a naa77antto hassayakka.  <span class="verse" id="V17">17&#160;</span>Ne de7oi seetaa awaappekka aadhdhidi poo7ana; ne de7uwaa xumaikka maallado poo7uwaa mala gidana.  <span class="verse" id="V18">18&#160;</span>Neeyyo hidootai de7iyo gishshau, neeni hirggennan de7ana. Xoossai nena naagiyo gishshau, neeni woppu gaananne shemppana.  <span class="verse" id="V19">19&#160;</span>Neeni xiskkiyo wode, nena yashissana uri baawa; daroti nena auddashana.  <span class="verse" id="V20">20&#160;</span>SHin iitati metuwaa be7idikka akeekokkona; appe baqati attanaukka danddayokkona. Etau haiqoppe attin, hara hidooti de7enna” yaagiis. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB10.htm'>&lt;</a></li>
<li><a href='JOB.htm'>11</a></li>
<li><a href='JOB12.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
