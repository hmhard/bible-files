<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Leemiso Maxaafaa 11</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Leemiso Maxaafaa</a></li>
<li><a href='PRO10.htm'>&lt;</a></li>
<li><a href='PRO.htm'>11</a></li>
<li><a href='PRO12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='p'> <span class="verse" id="V1">1&#160;</span>GODAI worddo meezaanaa ixxees; shin likke meezaanan ufaittees. </div><div class='p'> <span class="verse" id="V2">2&#160;</span>Otoroi yiyo wode kaushshatettai yees; shin ashkketettaara aadhdhida eratettai yees. </div><div class='p'> <span class="verse" id="V3">3&#160;</span>Xillota eta suuretettai kaalettees; shin ammanettennaageeta eta geellatettai xaissees. </div><div class='p'> <span class="verse" id="V4">4&#160;</span>Hanqquwaa gallassi duretettai go77enna; shin xillotettai haiquwaappe ashshees. </div><div class='p'> <span class="verse" id="V5">5&#160;</span>Boree bainna uraa ogiyaa a xillotettai sittissees; shin iita urai ba iitatettan kunddees. </div><div class='p'> <span class="verse" id="V6">6&#160;</span>Suureta eta xillotettai ashshees; shin ammanettennaageeta eta amoi pire gididi oiqqana. </div><div class='p'> <span class="verse" id="V7">7&#160;</span>Iita asi haiqqiyo wode, i naagiyo ufaissaikka aara issippe haiqqees; i ba wolqqan ceeqettiyoobai ubbikka xayees. </div><div class='p'> <span class="verse" id="V8">8&#160;</span>Xilloi metuwaappe attees; a gishshaa iitaa bolli metoi yees. </div><div class='p'> <span class="verse" id="V9">9&#160;</span>Xoossaa kaddida asi ba doonan asa xaissees; shin xilloti eran kessi ekkoosona. </div><div class='p'> <span class="verse" id="V10">10&#160;</span>Xilloti bonchchettiyo wode, katamai ufaittees; qassi iitati haiqqiyo wode, hashshu gees. </div><div class='p'> <span class="verse" id="V11">11&#160;</span>Xillotu anjjuwaa gaasuwan katamai diccees; shin iita uraa haasayai katamaa xaissees. </div><div class='p'> <span class="verse" id="V12">12&#160;</span>Ba shooruwaa kariya urau wozani baawa; shin akeekanchcha uri co77u gees. </div><div class='p'> <span class="verse" id="V13">13&#160;</span>Zigirssanchcha asi xuuraa laalees; shin ammanettiya asi xuuraa genttees. </div><div class='p'> <span class="verse" id="V14">14&#160;</span>Kaalettiyaabi xayikko, kawotettai kunddees; shin daro zoriyaageeti de7ikko, saroi de7ees. </div><div class='p'> <span class="verse" id="V15">15&#160;</span>Erenna urau waase gidiya asi tumuppe metootana; hegaappe waase gidennan ixxiyoogee lo77o. </div><div class='p'> <span class="verse" id="V16">16&#160;</span>Ulo keha maccaasiyaa bonchchettausu; shin meqettaa iita asai duretetta xalaalaa duretees. </div><div class='p'> <span class="verse" id="V17">17&#160;</span>Keha asi baassi lo77obaa oottees; shin meqettaa iita asi bana qohees. </div><div class='p'> <span class="verse" id="V18">18&#160;</span>Iita asi demmiyo miishshai cimo; shin xillotettaa zeriya uri tumu woituwaa cakkana. </div><div class='p'> <span class="verse" id="V19">19&#160;</span>Xillotettan minnidi de7iya uri paxa de7ana; shin iitatettaa kaalliya uri haiqqana. </div><div class='p'> <span class="verse" id="V20">20&#160;</span>GODAI iita qofai de7iyo asata ixxees; shin suure hemettiyaageetan ufaittees. </div><div class='p'> <span class="verse" id="V21">21&#160;</span>Iita asi qaxxayettanaagee attenna; shin xillotu zaree attana. </div><div class='p'> <span class="verse" id="V22">22&#160;</span>Adussa qofi bainna puulanchcha maccaasee puulai gudunttaa siiriyan aattido worqqaa alleequwaa mala. </div><div class='p'> <span class="verse" id="V23">23&#160;</span>Xillotu amuwaa poloi lo77o xalaala; shin iitatu amuwaa poloi hanqqo xalaala. </div><div class='p'> <span class="verse" id="V24">24&#160;</span>Issi issi asati bantta miishshaa asau coo kehoosona; shin eta aqoi yaa darees. Hara asati qassi bantta miishshau pala uuzettoosona; shin eta aqoi haa paccees. </div><div class='p'> <span class="verse" id="V25">25&#160;</span>Keha asi duretana; harata maaddiya asi maadettana. </div><div class='p'> <span class="verse" id="V26">26&#160;</span>Kattai al77in baizzanau minjjiya uraa asai qanggees. SHin ba kattaa asai koyiyo wode baizziya uraa anjjees. </div><div class='p'> <span class="verse" id="V27">27&#160;</span>Lo77obaa minttidi koyiya uri ufaissaa demmees; shin iitabaa koyiya uraa iitabai demmees. </div><div class='p'> <span class="verse" id="V28">28&#160;</span>Ba duretettan ammanettiya asi kunddana; shin xilloti balggo mittaadan daayana. </div><div class='p'> <span class="verse" id="V29">29&#160;</span>Ba so asaa bolli cabbo denttiya uri go7ettanabi aibinne baawa. Eeyyatikka aadhdhida eranchchatuyyo ashkkara gidana. </div><div class='p'> <span class="verse" id="V30">30&#160;</span>Xillo asi de7o aifiyaa aifiya mitta mala; shemppo ashshiyaageeti aadhdhida eranchcha. </div><div class='p'> <span class="verse" id="V31">31&#160;</span>Xilloti sa7an bantta oosuwaa waagaa ekkiyaabaa gidikko, iitatinne nagaranchchati bantta oosuwaassi ekkana waagai waani daranddeeshsha! </div><ul class='tnav'>
<li><a href='index.htm'>Leemiso Maxaafaa</a></li>
<li><a href='PRO10.htm'>&lt;</a></li>
<li><a href='PRO.htm'>11</a></li>
<li><a href='PRO12.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
