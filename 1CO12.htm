<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Koiro Qoronttoosa 12</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Koiro Qoronttoosa</a></li>
<li><a href='1CO11.htm'>&lt;</a></li>
<li><a href='1CO.htm'>12</a></li>
<li><a href='1CO13.htm'>&gt;</a></li>
</ul>
<div class="main">
 
<div class='chapterlabel' id="V0"> 12</div><div class='s'>Geeshsha Ayyaanaa Imotata </div><div class='p'> <span class="verse" id="V1">1&#160;</span>Ta ishatoo, Geeshsha Ayyaanaa imuwaabaa intte eranau koyais.  <span class="verse" id="V2">2&#160;</span>Intte Xoossaa ammanenna wode, ubba wode kaalliyoogaadankka, haasayenna eeqatukko intte biidoogaa ereeta.  <span class="verse" id="V3">3&#160;</span>Hegaa gishshau, Xoossaa Ayyaanai kaalettiyo asi ooninne, “Yesuusi qanggetto” yaagidi haasayennaagaanne qassi Geeshsha Ayyaanai kaalettikkoppe attin, harai atto issi asinne, “Yesuusi Goda” gaanau danddayennaagaa taani inttena erissais. </div><div class='p'> <span class="verse" id="V4">4&#160;</span>Ayyaanaa imoi dumma dumma; shin immiya Ayyaanai issuwaa.  <span class="verse" id="V5">5&#160;</span>Qassi oottiyo oosoi dumma dumma; shin Godai issuwaa.  <span class="verse" id="V6">6&#160;</span>Oosuwaa oottanau dumma dumma ogee de7ishin, he oottiyo oge ubbaa asa ubbau qonccissiya Xoossai issuwaa.  <span class="verse" id="V7">7&#160;</span>SHin asa ubbaa maaddanau, Geeshsha Ayyaanaa qonccissiyo wolqqai ubbaayyo huuphiyan huuphiyan imettiis. </div><div class='p'> <span class="verse" id="V8">8&#160;</span>Aissi giikko, Geeshsha Ayyaanai issuwaassi aadhdhida eratettaa haasayaa immees; qassi issuwaassi eratettaa haasayaa immees.  <span class="verse" id="V9">9&#160;</span>He Geeshsha Ayyaanai issuwaassi ammanuwaa immidi, hinkkuwaassi hargganchchaa pattiyo wolqqaa immees.  <span class="verse" id="V10">10&#160;</span>Geeshsha Ayyaanai issuwaassi Xoossai oottiyo malaataa oottiyo wolqqaa immidi, issuwaassi hananabaa yootiyo wolqqaa immees. Issuwaassi ayyaanatu gidduwan de7iya dummatettaa eriyo wolqqaa immidi, issuwaassi dumma dumma qaalan haasayiyo wolqqaa immees. Qassi issuwaassi dumma dumma qaalan haasayidoogaa birshshiyo wolqqaa immees  <span class="verse" id="V11">11&#160;</span>SHin ha ubbabaa oottiyaagee he issi Geeshsha Ayyaanaa. Asa ubbaassi i ba koyiyoogaadan, dumma dumma imuwaa shaakki shaakkidi immees. </div><div class='s'>Issi Bollan De7iya Dumma Dumma Qommota </div><div class='p'> <span class="verse" id="V12">12&#160;</span>Kiristtoosi daro qommoti de7iyo issi bolla mala. Bollai daro qommotuppe merettidabaa gidikkokka, issi bolla.  <span class="verse" id="V13">13&#160;</span>Aissi giikko, nuuni Aihuda asa gidikkonne woi Giriike asa gidikko, woi aille gidikkonne woi goqa gidikko, ubbai issi Geeshsha Ayyaanan issi bolla gidanau xammaqettida. Qassi nuuni ubbaikka issi Geeshsha Ayyaanaa uyida. </div><div class='p'> <span class="verse" id="V14">14&#160;</span>Aissi giikko, bollaassi qommoi daro gidiyoogaappe attin, issuwaa gidenna.  <span class="verse" id="V15">15&#160;</span>Tohoi, “Taani kushe gidenna gishshau, bollaa qommo gidikke” giikko, i hegaa giyoogee bollaa qommo gidiyoogaa digganee?  <span class="verse" id="V16">16&#160;</span>Haittaikka, “Taani aife gidenna gishshau, bollaa qommo gidikke” giikko, i hegaa giyoogee bollaa qommo gidiyoogaa digganee?  <span class="verse" id="V17">17&#160;</span>Bolla ubbai aife xalaala gidiyaakko, waatidi siyanau danddayii? Qassi bolla ubbai haitta xalaala gidiyaakko, waatidi singganau danddayii? </div><div class='p'> <span class="verse" id="V18">18&#160;</span>SHin Xoossai ba koyidoogaadan, bollaa qommota issuwaa issuwaa bollan wottiis.  <span class="verse" id="V19">19&#160;</span>Ubbai issi qommo gidiyaakko, bollai awan de7anee?  <span class="verse" id="V20">20&#160;</span>SHin qommoti daro gidikkokka, bollai issuwaa. </div><div class='p'> <span class="verse" id="V21">21&#160;</span>Aifee kushiyaa, “Neeni tana koshshakka” gaanau danddayenna. Woikko qassi huuphee tohota, “Intte tana koshshekketa” gaanau danddayenna.  <span class="verse" id="V22">22&#160;</span>SHin laafa milatiya bollaa qommoti daro koshshiyaageeta.  <span class="verse" id="V23">23&#160;</span>Bollaa qommotuppe bonchchettennabaa nuussi milatiyaageeta nuuni daro bonchcheettees. Qassi nuna yeellayiya bollaa qommotakka keehi bonchcheettees.  <span class="verse" id="V24">24&#160;</span>Nu bollaappe lo77iya baggaa bonchchoi koshshenna; shin bonchchoi pacciyo bollaa qommotussi aadhdhiya bonchchuwaa immanau, Xoossai bollaa issippe gattiis.  <span class="verse" id="V25">25&#160;</span>Bollaa qommoti issoi issuwaassi issi mala qofaa qoppanaappe attin, bollan dummatetti de7anau bessenna.  <span class="verse" id="V26">26&#160;</span>Bollaa qommotuppe issoi seelettikko, bollaa qommoti ubbaikka aara seelettoosona; bollaa qommotuppe issoi bonchchettikko, bollaa qommoti ubbai aarakka ufaittoosona. </div><div class='p'> <span class="verse" id="V27">27&#160;</span>Intte ubbai Kiristtoosa bolla; qassi huuphiyan huuphiyan intte ubbaikka a bollaa qommota.  <span class="verse" id="V28">28&#160;</span>Xoossai woosa keettan issi issi asata, </div><div class='q'>koiruwan Yesuusi kiittidoogeeta, </div><div class='q'>naa77anttuwan hananabaa yootiyaageeta, </div><div class='q'>heezzanttuwan tamaarissiyaageeta, </div><div class='q'>hegaappe guyyiyan, Xoossai </div><div class='q2'>oottiyo malaataa oottiyaageeta, </div><div class='q'>hegaappe guyyiyan, pattiyo wolqqai </div><div class='q2'>de7iyoogeeta, </div><div class='q'>maaddiyaageeta, </div><div class='q'>woosa keettaa aissiyaageetanne </div><div class='q'>dumma dumma qaalan haasayiyaageeta </div><div class='q2'>oottiis. </div><div class='m'> <span class="verse" id="V29">29&#160;</span>Ubbati Yesuusi kiittidoogeetee? Ubbati hananabaa yootiyaageetee? Ubbati tamaarissiyaageetee? Ubbati Xoossai oottiyo malaataa oottiyoonaa?  <span class="verse" id="V30">30&#160;</span>Ubbaassi pattiyo wolqqai de7ii? Ubbati dumma dumma qaalan haasayiyoonaa? Qassi dumma dumma qaalan haasayidobaa ubbati birshshiyoonaa?  <span class="verse" id="V31">31&#160;</span>SHin ubbaappe aadhdhiya imuwaa minttidi koyite. </div><div class='p'>Qassi ubbaappe keehi aadhdhiya ogiyaa taani inttena bessana. </div><ul class='tnav'>
<li><a href='index.htm'>Koiro Qoronttoosa</a></li>
<li><a href='1CO11.htm'>&lt;</a></li>
<li><a href='1CO.htm'>12</a></li>
<li><a href='1CO13.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
