<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Luqaasa 10</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luqaasa</a></li>
<li><a href='LUK09.htm'>&lt;</a></li>
<li><a href='LUK.htm'>10</a></li>
<li><a href='LUK11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='s'>Wonggeliyaa Tamaarissanaadan, Yesuusi 70 Erissiyo Ashkkarata Kiittiis </div><div class='p'> <span class="verse" id="V1">1&#160;</span>Hegaappe guyyiyan, Godai hara laappun tammu asata dooriis. Etappe naa77aa naa77aa bau baanau qoppi uttido katamaanne sohuwaa ubbaa baappe sinttau kiittiis.  <span class="verse" id="V2">2&#160;</span>I eta hagaadan yaagiis; “Kattai daro; shin cakkiyaageeti guutta; hegaa gishshau, kattaa Godai kattaa cakkiyaageeta yeddana mala, a woossite.  <span class="verse" id="V3">3&#160;</span>Ha77i biite; taani inttena wanggireello giddon de7iya dorssa maraadan yeddais.  <span class="verse" id="V4">4&#160;</span>Korjjokka qarcciitakka caammakka oiqqoppite; ogiyan oonanne sarotoppite. </div><div class='p'> <span class="verse" id="V5">5&#160;</span>“O keettanne intte geliyo wode koiroora, ‘Sarotettai ha keettaassi gido’ yaagite.  <span class="verse" id="V6">6&#160;</span>Sarotettaa koyiya asi hegan de7ikko, sarotettan i de7ana; shin koyennan ixxikko, sarotettai inttekko simmana.  <span class="verse" id="V7">7&#160;</span>Oosanchchaassi damoozaa qanxxanau koshshiyo gishshau, eti immiyoobaa miiddinne uyiiddi he keettan utti bayite; ha sooppe ya soo booppite. </div><div class='p'> <span class="verse" id="V8">8&#160;</span>“Intte ai katamanne geliyo wode, asi inttena mokkikko, intte sinttau aattidobaa miite.  <span class="verse" id="V9">9&#160;</span>Hegan de7iya hargganchchata pattidi eta, ‘Xoossaa kawotettai inttekko matiis’ yaagite;  <span class="verse" id="V10">10&#160;</span>shin intte geliyo katama ubbai inttena mokkennan ixxikko, he katamaa ogiyaa kiyidi,  <span class="verse" id="V11">11&#160;</span>‘Nuuni inttena yeellayanau, harai atto intte katamaappe nu tohuwaa oiqqida buhiyaakka inttessi pittoos; shin Xoossaa kawotettai inttekko matidoogaa hegaa erite’ yaagite.  <span class="verse" id="V12">12&#160;</span>He gallassi Sadooma katamai ekkido pirddaappe aadhdhiya pirddai he katamaa gakkanaagaa taani inttessi odais. </div><div class='s'>Ammanennan Ixxido Gishshau Walassido Katamata </div><div class='r'>(Maatiyoosa 11:20-24) </div><div class='p'> <span class="verse" id="V13">13&#160;</span>“Koraaziine katamau, neeyyo aayye7ana; Beetasaida katamau, neeyyookka aayye7ana; aissi giikko, intte bolli Xoossai oottido malaatai Xiiroosa katamaaninne Sidoona kataman oosettidobaa gidiyaakko, eti waaruwaa maayidi, bidinttaa tisttidi, beni bantta nagaraappe simmanaagaa shin;  <span class="verse" id="V14">14&#160;</span>pirddaa gallassi Xoossai intteppe Xiiroosa katamaunne Sidoona katamau pirddaa kehissana.  <span class="verse" id="V15">15&#160;</span>Qassi Qifirinaahooma katamau, neeni saluwaa pude xoqqu gaanau koyadii? Neeni Si7ooliyaa duge wodhdhana. </div><div class='p'> <span class="verse" id="V16">16&#160;</span>“Intte giyoobaa siyiya asi taani giyoobaa siyees; inttena ixxiya urai tana ixxees; tana ixxiya urai tana kiittidaagaakka ixxees” yaagiis. </div><div class='s'>70 Erissiyo Ashkkarati Kiitettidosaappe Simmidosona </div><div class='p'> <span class="verse" id="V17">17&#160;</span>Laappun tammu asati, “Godau, harai atto xalahetikka ne sunttan nuussi azazettidosona” yaagiiddi ufaissan simmidosona. </div><div class='p'> <span class="verse" id="V18">18&#160;</span>Yesuusi etassi hagaadan yaagiis; “Seexaanai wolqqanttadan saluwaappe kunddishin, taani be7aas.  <span class="verse" id="V19">19&#160;</span>Intte shooshshaanne masimasuwaa yedhdhidi hemettana mala, morkkiyaa wolqqaa ubbaa bolli inttessi godatettaa immaas. Inttena qohiyaabi aibinne baawa.  <span class="verse" id="V20">20&#160;</span>Tuna ayyaanai inttessi azazettiyo gishshau ufaittoppite; shin intte sunttai saluwan xaafettido gishshau ufaittite” yaagiis. </div><div class='s'>Yesuusi Ba Ufaissaa Qonccissiis </div><div class='r'>(Maatiyoosa 11:25-27; 16:13-17) </div><div class='p'> <span class="verse" id="V21">21&#160;</span>Yesuusi he wode Geeshsha Ayyaanan ufaittidi, hagaadan yaagiis; “Ta Aawau, saluwaa sa7aa Godau, neeni hagaa aadhdhida eranchchatuppenne akeekanchchatuppe genttada, erenna naatussi qonccissido gishshau, nena galatais; ee, ta Aawau, aissi giikko, hegee ne shenedan oosettiis. </div><div class='p'> <span class="verse" id="V22">22&#160;</span>“Ta Aawai taassi ubbabaa immiis; Aawaappe harai ooninne Na7ai oonakko erenna; Na7aappenne Na7ai Aawaa bessanau koyiyo asatuppe attin, harai ooninne Aawai oonakko erenna” yaagiis. </div><div class='p'> <span class="verse" id="V23">23&#160;</span>Yesuusi ba erissiyo ashkkaratukko guyye simmidi, eta xalaalaa hagaadan yaagiis; “Intte be7iyoogaa be7iyaageeti anjjettidaageeta.  <span class="verse" id="V24">24&#160;</span>Taani inttessi yootiyoogee aibee giikko, hananabaa yootiyaageetuppe darotinne kawoti intte be7iyoogaa be7anau koyidosona; shin be7ibookkona; intte siyiyoogaakka siyanau koyidosona; shin siyibookkona” yaagiis. </div><div class='s'>Asau Qarettiya Samaare Bitaniyaa </div><div class='p'> <span class="verse" id="V25">25&#160;</span>Higgiyaa tamaarissiya issoi Yesuusa paaccanau akko yiidi, “Tamaarissiyaagoo, taani merinaa de7uwaa laattanau ai oottoo?” yaagidi a oichchiis. </div><div class='p'> <span class="verse" id="V26">26&#160;</span>Yesuusi zaaridi, “Higgiyan xaafettidaagee aibee? Neeni ai nabbabai?” yaagiis. </div><div class='p'> <span class="verse" id="V27">27&#160;</span>Bitanee zaaridi, “Neeni Godaa ne Xoossaa ne kumetta wozanaappenne ne kumetta shemppuwaappe, ne kumetta wolqqaappenne ne kumetta qofaappe siiqa; ne shooruwaakka ne huuphedan siiqa” yaagiis. </div><div class='p'> <span class="verse" id="V28">28&#160;</span>Yaagin Yesuusi a, “Neeni giyoogee tuma; hegaa ootta; neeni merinau de7ana” yaagiis. </div><div class='p'> <span class="verse" id="V29">29&#160;</span>SHin higgiyaa tamaarissiyaagee bana xillissanau koyidi Yesuusa, “Ta shooroi oonee?” yaagiis. </div><div class='p'> <span class="verse" id="V30">30&#160;</span>Yesuusi zaaridi, “Issi bitanee Yerusalaameppe Yarkko bees; biishin, panggati a bolli kiyidosona. Eti a maayuwaa qaari ekkidi, a shocidi, haiquwaappenne paxaappe gidduwan yeggidi biidosona.  <span class="verse" id="V31">31&#160;</span>Issi qeesee qaadadan he ogiyaara biiddi, he bitaniyaa be7iis; be7idi a yeggi bayidi, harasaara aadhdhiis.  <span class="verse" id="V32">32&#160;</span>Hegaadankka qassi Leewa zaree he sohuwaara biiddi, bitaniyaa be7idi, yeggi bayidi, harasaara aadhdhiis.  <span class="verse" id="V33">33&#160;</span>SHin Samaariyaa asa issoi he ogiyaara biiddi, akko yiis. A be7idi, ayyo qarettiis.  <span class="verse" id="V34">34&#160;</span>Akko shiiqidi, zaitiyaanne woiniyaa eessaa a masunttaa bolli tigidi, qachchiis. Ba hariyaa togissidi, imattai aqiyo sohuwaa efiis; efiidi a maaddiiddi aqiis.  <span class="verse" id="V35">35&#160;</span>Wonttetta gallassi naa77u shilinggiyaa kessidi, imattai aqiyo sohuwaa naagiyaagaassi immidi, ‘A naaga; neeni aani wurssiyo miishshai aappuna gidikkonne, taani guyye simmiyo wode, neessi qanxxana’ yaagiis. </div><div class='p'> <span class="verse" id="V36">36&#160;</span>“Yaatin he panggati shocido bitaniyaassi ha heezzu asatuppe augee shoorotiyai?” yaagiis. </div><div class='p'> <span class="verse" id="V37">37&#160;</span>Yaagin higgiyaa tamaarissiyaagee, “Ayyo kehidaagee shoorotees” yaagiis. </div><div class='p'>Yaagin Yesuusi a, “Baada neenikka hegaadan ootta” yaagiis. </div><div class='s'>Yesuusi Marttinne Mairaami Soo Biis </div><div class='p'> <span class="verse" id="V38">38&#160;</span>Yesuusinne i erissiyo ashkkarati biishin, i issi qeeri katamaa gelin, issi Martto giyo maccaasiyaa a ba son mokkaasu.  <span class="verse" id="V39">39&#160;</span>Marttissi Mairaamo giyo michchiyaa de7iyaara Yesuusa tohuwaa matan uttada, a qaalaa siyausu.  <span class="verse" id="V40">40&#160;</span>SHin Martta baassi oosoi darido gishshau, ba wozana giddon daro metootaasu. Yesuusakko shiiqada, “Godau, taani ha ubba oosuwaa oottishin, ta michchiyaa utta bayidoogaa qoppikkii? Yaatikko o tana maadda ga” yaagaasu. </div><div class='p'> <span class="verse" id="V41">41&#160;</span>Yaagin Yesuusi zaaridi o, “Marttee, Marttee, neeni daroban hirggaasa; qassi tuggataasa.  <span class="verse" id="V42">42&#160;</span>SHin koshshiyaagee issibaa; Mairaama baappe ooninne ekkenna lo77obaa dooraasu” yaagiis. </div><ul class='tnav'>
<li><a href='index.htm'>Luqaasa</a></li>
<li><a href='LUK09.htm'>&lt;</a></li>
<li><a href='LUK.htm'>10</a></li>
<li><a href='LUK11.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
