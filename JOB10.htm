<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 10</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB09.htm'>&lt;</a></li>
<li><a href='JOB.htm'>10</a></li>
<li><a href='JOB11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='s'>Qassikka Iyyoobi Haasayees </div><div class='p'> <span class="verse" id="V1">1&#160;</span>“Taani ta de7uwaa karais! Hegaa gishshau, taani mootettanaappe attin, co77u giikke; taani mishettada haasayais.  <span class="verse" id="V2">2&#160;</span>Taani Xoossaa hagaadan yaagais: Hai ta bolli pirddoppa; neeni tana mootiyo mootoi aibakkonne taayyo yoota.  <span class="verse" id="V3">3&#160;</span>Neeni tana huqqunnanau bessii? Neeni ne kushiyan medhdhido uraa kariyoogee, qassi iitatu halchchuwaa polissiyoogee lo77oo?  <span class="verse" id="V4">4&#160;</span>Ne aifee asa aife malee? Asi xeelliyoogaadan neeni xeellai?  <span class="verse" id="V5">5&#160;</span>Ne de7o laittaikka asa de7o laittaa keenee?  <span class="verse" id="V6">6&#160;</span>Yaatin, ta mooruwaa aissi koyai? Ta nagaraakka aissi qorai?  <span class="verse" id="V7">7&#160;</span>Taani mooranchcha gidennaagaanne ne kushiyaappe tana ooninne ashshanau danddayennaagaa neeni eraasa. </div><div class='p'> <span class="verse" id="V8">8&#160;</span>“Tana ne kushee giigissidi medhdhiis; shin ha77i he kushee simmidi, tana xaissees.  <span class="verse" id="V9">9&#160;</span>Neeni tana urqqaappe medhdhidoogaa hassaya. Yaatin, ha77i tana baanaadan liiqissanau hanai?  <span class="verse" id="V10">10&#160;</span>Tana maattadan ta aayee uluwan tigidaageenne dichchidaagee nena.  <span class="verse" id="V11">11&#160;</span>Tana neeni ashuwaanne gogaa maizzadasa; ta meqettaa xaphuwaara gattada waaxadasa.  <span class="verse" id="V12">12&#160;</span>Neeni taayyo de7uwaanne aggenna ne siiquwaa immadasa; ne naaguwan neeni tana paxa wottadasa. </div><div class='p'> <span class="verse" id="V13">13&#160;</span>“SHin neeni he wodeppe doommada, ne wozanaa giddon tana qohanau qoppiyoogaa taani erais.  <span class="verse" id="V14">14&#160;</span>Taani nagaraa oottikko be7anau, neeni tana wochchaasa; ta mooruwaakka atto gaakka.  <span class="verse" id="V15">15&#160;</span>Taani mooranchcha gidikko, taayyo aayye7ana! Qassi taani xillo gidiyaakkokka, ta huuphiyaa pude xoqqu oottanau danddayikke. Aissi giikko, neeni tana yeellan kuntta wottadasanne tuggan mattoya wottadasa.  <span class="verse" id="V16">16&#160;</span>Taani otorettikko, neeni tana gaammodan yedettada oiqqana; oiqqada qassikka tana qohanau, ne maalaalissiya oosuwaa neeni oottana.  <span class="verse" id="V17">17&#160;</span>Neeni ta bolli ooratta markkata ehaasa; ne hanqquwaakka ta bolli darissaasa; tana olanau ooratta halchchota giigissaasa. </div><div class='p'> <span class="verse" id="V18">18&#160;</span>“Yaatin, tana ta aayee uluwaappe aissi kessadii? Ooninne tana be7ennan haiqqarkkinaashsha!  <span class="verse" id="V19">19&#160;</span>Taani de7ennan aggarkkinaashsha! Woikko ta aayee uluwaappe kiyosaara duufuwan wodhdharkkinaashsha!  <span class="verse" id="V20">20&#160;</span>Ta de7anau attida laittati guutta gidokkonaa? Taani qiibaa ufaitta ekkana mala, hai tana aggarkkii!  <span class="verse" id="V21">21&#160;</span>Leelida xuma sohuwaa taani biyo wodee matiis; taani hegaappe simmada haa yiikke.  <span class="verse" id="V22">22&#160;</span>Taani biyo sohoi sakkana xumainne cabboi de7iyo biitta; hegan de7iya poo7oikka xumaa mala” yaagiis. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB09.htm'>&lt;</a></li>
<li><a href='JOB.htm'>10</a></li>
<li><a href='JOB11.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
