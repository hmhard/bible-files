<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Marqqoosa 2</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Marqqoosa</a></li>
<li><a href='MRK01.htm'>&lt;</a></li>
<li><a href='MRK.htm'>2</a></li>
<li><a href='MRK03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Yesuusi Bollai Silido Bitaniyaa Pattiis </div><div class='r'>(Maatiyoosa 9:1-8; Luqaasa 5:17-26) </div><div class='p'> <span class="verse" id="V1">1&#160;</span>Amarida gallassaappe guyyiyan, “Yesuusi Qifirinaahooma guyye simmidi, son de7ees” giyo odoi siyettiis.  <span class="verse" id="V2">2&#160;</span>Keettai ekkennan ixxin, harai atto, kareekka un77ana gakkanaassi daro asai shiiqiis; shiiqin Yesuusi qaalaa asau yootees.  <span class="verse" id="V3">3&#160;</span>Oiddu asati bollai silido issi bitaniyaa tookkidi, akko ehiidosona.  <span class="verse" id="V4">4&#160;</span>Asai darido gishshau, bitaniyaa Yesuusakko efaanau etayyo danddayettennan ixxin, Yesuusi de7iyo ginaara keettaa qaaridi, kaaraa lukkidosona; he lukkidosaara bitaniyaa i zin77ido halaara duge yeddidi, Yesuusa sinttan wottidosona.  <span class="verse" id="V5">5&#160;</span>Yesuusi eta ammanuwaa be7idi, he bollai silido bitaniyaa, “Ta na7au, ne nagarai atto geetettiis” yaagiis. </div><div class='p'> <span class="verse" id="V6">6&#160;</span>Yaagin higgiyaa tamaarissiyaageetuppe he sohuwan uttida issooti issooti bantta wozanan,  <span class="verse" id="V7">7&#160;</span>“Laa ha bitanee hagaa mala iitabaa Xoossaa bolli aissi haasayii? Xoossaa xalaalappe attin, harai ooni nagara atto gaanau danddayii?” yaagidi qoppidosona. </div><div class='p'> <span class="verse" id="V8">8&#160;</span>Eti bantta wozanan hegaadan qoppidoogaa Yesuusi sohuwaara ba ayyaanan eridi, eta hagaadan yaagiis; “Intte intte wozanan aissi hegaadan qoppeetii?  <span class="verse" id="V9">9&#160;</span>Bollai silido bitaniyaa, ‘Ne nagarai atto geetettiis’ giyoogee mateeyye? Woi, ‘Dendda eqqada ne halaa tookkada hemetta’ giyoogee matee?  <span class="verse" id="V10">10&#160;</span>SHin taayyo, Asa Na7aayyo, sa7aa bollan nagara atto gaanau alaafetettai de7iyoogaa taani inttena erissana” yaagidi he bollai silido bitaniyaa,  <span class="verse" id="V11">11&#160;</span>“Nena gais; dendda eqqa; yaatada ne halaa tookkada ne soo ba” yaagiis. </div><div class='p'> <span class="verse" id="V12">12&#160;</span>Bitanee sohuwaara denddi eqqidi, ba halaa tookkidi, asai ubbai xeellishin biis; bin asai ubbai garamettidi, “Nuuni hagaa malabaa mulekka be7i erokko” yaagidi Xoossaa galatiis. </div><div class='s'>Yesuusi Leewa Xeesiis </div><div class='r'>(Maatiyoosa 9:9-13; Luqaasa 5:27-32) </div><div class='p'> <span class="verse" id="V13">13&#160;</span>Yesuusi naa77anttuwaa Galiila Abbaa dooni biis; asai ubbai akko yiidaagaa tamaarissiis.  <span class="verse" id="V14">14&#160;</span>Hegaara aadhdhiiddi, Ilppiyoosa na7aa Leewa, giyoogee giiraa giiriyoosan uttidaagaa demmidi, “Tana kaalla” yaagiis. Yaagin Leewi denddi eqqidi, a kaalliis. </div><div class='p'> <span class="verse" id="V15">15&#160;</span>Yesuusi qumaa maanau Leewi son uttidaashin, giiraa ekkiya daro asainne nagaranchchati aaranne i erissiyo ashkkaratuura issippe uttidosona. Aissi giikko, a kaalliyaageetu giddon hegeetu mala asati daridosona.  <span class="verse" id="V16">16&#160;</span>Higgiyaa tamaarissiya issi issi Parisaaweti Yesuusi nagaranchchatuuranne giiraa ekkiyaageetuura qumaa miishin be7idi, “I aissi nagaranchchatuuranne giiraa ekkiyaageetuura qumaa mii?” yaagidi, erissiyo ashkkarata oichchidosona. </div><div class='p'> <span class="verse" id="V17">17&#160;</span>Yesuusi eti giyoogaa siyidi, “Hargganchchatuppe attin, payyatuyyo aakime koshshenna; taani nagaranchchata xeesanau yiidoogaappe attin, xillota xeesanau yabeikke” yaagidi etayyo zaariis. </div><div class='s'>Xoomaabaa Eranau SHiiqida Oishaa </div><div class='r'>(Maatiyoosa 9:14-17; Luqaasa 5:33-39) </div><div class='p'> <span class="verse" id="V18">18&#160;</span>Xammaqiya Yohaannisi erissiyo ashkkaratinne Parisaaweti xoomoosona; amarida asati Yesuusakko yiidi, “Yohaannisi erissiyo ashkkaratinne Parisaaweti erissiyo ashkkarati xoomoosona; shin neeni erissiyo ashkkarati aissi xoomokkonaa?” yaagidosona. </div><div class='p'> <span class="verse" id="V19">19&#160;</span>Yesuusi eta hagaadan yaagiis; “Bullachchaa yiida asati machchiyo ekkiyaagee banttanaara de7ishin, xoomanau danddayiyoonaa? Machchiyo ekkiyaagee etaara de7ishin, xoomanau danddayokkona.  <span class="verse" id="V20">20&#160;</span>SHin machchiyo ekkiyaagaa eta matappe efaana wodee yaana; eti he wode xoomana. </div><div class='p'> <span class="verse" id="V21">21&#160;</span>“Ceega maayo bolli ooratta woto wotti sikkiya asi baawa; wotti sikkikko, ooratta wotoi ceega maayuwaa peererettana; peerettaikka kaseegaappe darana.  <span class="verse" id="V22">22&#160;</span>Qassi ho77o woine eessa ceega ogoron naaqqiya asi baawa; shin naaqqikko, he woiniyaa eessai ogoruwaa daakkana; baukka gukkana; ogoroikka moorettana; shin ho77o woine eessaa ooratta ogoron naaqqeettees” yaagiis. </div><div class='s'>Sambbataabaa Eranau SHiiqida Oishaa </div><div class='r'>(Maatiyoosa 12:1-8; Luqaasa 6:1-5) </div><div class='p'> <span class="verse" id="V23">23&#160;</span>Yesuusi issi Sambbata gallassi tiya banggaa giddoora aadhdhishin, erissiyo ashkkarati aara biiddi, banggaa tiyaappe duutettaa doommidosona.  <span class="verse" id="V24">24&#160;</span>Parisaaweti Yesuusa, “Be7a; neeni erissiyo ashkkarati Sambbata gallassi higge gidennabaa aissi oottiyoonaa?” yaagidosona. </div><div class='p'> <span class="verse" id="V25">25&#160;</span>Yesuusi eta, “Daawiti namisettidi, miyoobaa koyido wode, banaara de7iyaageetuura oottidobaa mulekka nabbabibeekketii?  <span class="verse" id="V26">26&#160;</span>Abiyaataari qeese ubbatu halaqa gidido wode, Daawiti Xoossaa keettaa gelidi, qeesetu xalaalai maanaappe attin, ooninne maanau higge gidennaagaa Godaa sinttan wottido oittaa miidi, banaara de7iyaageetuyyookka immiis” yaagiis. </div><div class='p'> <span class="verse" id="V27">27&#160;</span>Qassikka Yesuusi eta, “Sambbatai asau merettidoogaappe attin, asi Sambbatau merettibeenna.  <span class="verse" id="V28">28&#160;</span>Hegaa gishshau, taani, Asa Na7ai, harai atto, Sambbataukka Goda” yaagiis. </div><ul class='tnav'>
<li><a href='index.htm'>Marqqoosa</a></li>
<li><a href='MRK01.htm'>&lt;</a></li>
<li><a href='MRK.htm'>2</a></li>
<li><a href='MRK03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
