<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Luqaasa 22</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luqaasa</a></li>
<li><a href='LUK21.htm'>&lt;</a></li>
<li><a href='LUK.htm'>22</a></li>
<li><a href='LUK23.htm'>&gt;</a></li>
</ul>
<div class="main">
 
<div class='chapterlabel' id="V0"> 22</div><div class='s'>Kiristtoosa Bolli Maqettidosona </div><div class='r'>(Maatiyoosa 26:1-5; Marqqoosa 14:1-2; Yohaannisa 11:45-53) </div><div class='p'> <span class="verse" id="V1">1&#160;</span>Oittaa miyo Paasikaa Baalaa gallassaa bonchchiyo wodee gakkana matiis.  <span class="verse" id="V2">2&#160;</span>Qeese halaqatinne higgiyaa tamaarissiyaageeti asaassi yayyiyo gishshau, Yesuusa woriyo ogiyaa koyoosona. </div><div class='s'>Yihudai Yesuusa Aattidi Immanau Zoretaa Maayiis </div><div class='r'>(Maatiyoosa 26:14-16; Marqqoosa 14:10-11) </div><div class='p'> <span class="verse" id="V3">3&#160;</span>Hegaappe guyyiyan, Seexaanai tammanne naa77u erissiyo ashkkaratuppe issuwan, Asqqoroota giyo Yihudan gelin,  <span class="verse" id="V4">4&#160;</span>Yihudai biidi, qeese halaqatuuranne Beeta Maqidasiyaa wotaaddarata azaziyaageetuura, “Yesuusa waata aattada immoo” giidi haasayiis.  <span class="verse" id="V5">5&#160;</span>Haasayin eti ufaittidi, Yihudaa, “Nuuni neessi miishsha immana” yaagidi odidosona.  <span class="verse" id="V6">6&#160;</span>I ero yaagidi, asi bainnasan etassi Yesuusa aattidi immanau injjetiya wodiyaa wochchees. </div><div class='s'>Yesuusi Aihudatu Paasikaa Maanau Giigettiis </div><div class='r'>(Maatiyoosa 26:17-25; Marqqoosa 14:12-21; Yohaannisa 13:21-30) </div><div class='p'> <span class="verse" id="V7">7&#160;</span>Oittaa miyo gallassaa bonchchiyo wodee gakkiis. He gallassan Paasikaassi anqqara dorssa shukkanau bessees.  <span class="verse" id="V8">8&#160;</span>Yesuusi PHeexiroosanne Yohaannisa, “Nuuni Paasikaa Baalaa bonchchiyo gallassan maana qumaa biidi giigissite” yaagidi kiittiis. </div><div class='p'> <span class="verse" id="V9">9&#160;</span>Kiittin, “Nuuni awan giigissanee?” yaagidi a oichchidosona. </div><div class='p'> <span class="verse" id="V10">10&#160;</span>Yesuusi eta hagaadan yaagiis; “Siyite; katamaa intte gelanau biishin, otuwan haattaa tookkida issi bitanee inttenaara gaittana. A kaallidi, i geliyo keettaa gelite.  <span class="verse" id="V11">11&#160;</span>Gelidi keettaawaa, ‘Tamaarissiyaagee nena, “Taani ta erissiyo ashkkaratuura Paasikaa Baalaa bonchchiyo gallassan qumaa maanau imatta kifilee awaanee?” yaagees’ yaagite.  <span class="verse" id="V12">12&#160;</span>Keettaawai inttena pooqiyaa bollan de7iya makettida aaho kifiliyaa bessana. Hegan qumaa giigissite” yaagiis. </div><div class='p'> <span class="verse" id="V13">13&#160;</span>Eti biidi, Yesuusi banttau yootidoogaadan demmidi, yaani Paasikaa Baalaa bonchchiyo gallassi maana qumaa giigissidosona. </div><div class='s'>Qurbbaaniyaa (Godaa Kahuwaa) Ekkiyo Wogaa </div><div class='r'>(Maatiyoosa 26:26-30; Marqqoosa 14:22-26; Koiro Qoronttoosa 11:23-25) </div><div class='p'> <span class="verse" id="V14">14&#160;</span>Qumaa miyo wodee gakkin, Yesuusi ba kiittido tammanne naa77atuura issippe maanau uttiis.  <span class="verse" id="V15">15&#160;</span>Uttidi yaagiis; “Taani waayettanaappe kasetada, inttenaara ha Paasikaa Baalaa bonchchiyo gallassan miyo qumaa maanau daro amottaas.  <span class="verse" id="V16">16&#160;</span>Aissi giikko, taani inttessi odais; hegee Xoossaa kawotettan polettana gakkanaashin, taani naa77anttuwaa hegaa miikke” yaagiis. </div><div class='p'> <span class="verse" id="V17">17&#160;</span>Yaagidi Yesuusi burccukkuwaa ekkidi, Xoossaa galatidi, “Heite; hagaa burccukkuwan de7iyaagaa shaakkidi uyite.  <span class="verse" id="V18">18&#160;</span>Aissi giikko, taani inttessi odais; Xoossaa kawotettai yaana gakkanaashin, hachchippe doommada woiniyaa eessaa uyikke” yaagiis. </div><div class='p'> <span class="verse" id="V19">19&#160;</span>Qassi oittaa ekkidi, Xoossaa galatiis; he oittaa menttidi, etassi immidi, “Hagee intteyyo imettida ta ashuwaa; hagan tana hassayite” yaagiis.  <span class="verse" id="V20">20&#160;</span>Kahuwaa mirggidoogaappe guyye baggan, kaseegaadan burccukkuwaa etassi immidi, hagaadan yaagiis; “Hagee inttessi gukkiya ta suuttan maacettida ooratta maachchaa. </div><div class='p'> <span class="verse" id="V21">21&#160;</span>“SHin be7ite; tana aattidi immana bitanee tanaara masoofiyan issippe mees.  <span class="verse" id="V22">22&#160;</span>Aissi giikko, taani Asa Na7ai, Xoossai ba qofaa qachchidoogaadan bais; shin tana aattidi immana uraassi aayye7ana” yaagiis. </div><div class='p'> <span class="verse" id="V23">23&#160;</span>Bantta giddoppe hegaadan oottanau ooni qoppidaakko, issoi issuwaa oichchidosona. </div><div class='s'>Ubbaappe Aadhdhiyai Oonee? Giyo Oishaa </div><div class='p'> <span class="verse" id="V24">24&#160;</span>Qassi bantta ubbaappe ooni gitakko bantta giddon palamettidosona.  <span class="verse" id="V25">25&#160;</span>Palamettin Yesuusi eta yaagiis; “Ha sa7an de7iya kawoti bantta asaa godatoosona. Eta haariyaageeti kehiyaageeta geetettoosona.  <span class="verse" id="V26">26&#160;</span>SHin intteppe gitatiyaagee intte ubbaappe guuxxiyaagaa mala gidanaappe attin, intte hegaadan hanoppite; inttena haariyaagee inttessi ashkkaradan hano.  <span class="verse" id="V27">27&#160;</span>Qumaa maanau uttiyaagee giteeyye qumaa sinttau aattiyaagee gitee? Qumaa maanau uttidaagee gita gidennee? SHin taani intte giddon qumaa sinttau aattiya ashkkara mala. </div><div class='p'> <span class="verse" id="V28">28&#160;</span>“Qassi taani paacettiyo wode tana yeggibeennaageeta.  <span class="verse" id="V29">29-30&#160;</span>Ta kawotettan taani qumaa miyo sohuwan intte maana malanne, uyana mala, qassi tammanne naa77u Israa7eela zaretu bolli pirddiiddi, araatatun uttana mala, ta Aawai tana sunttidoogaadan, taani inttena sunttais” yaagiis. </div><div class='s'>PHeexiroosi Kaddanaagaa Yesuusi Kasetidi Yootiis </div><div class='r'>(Maatiyoosa 26:31-35; Marqqoosa 14:27-31; Yohaannisa 13:36-38) </div><div class='p'> <span class="verse" id="V31">31&#160;</span>Godai, “Simoonaa, Simoonaa, akeeka; asai gisttiyaa harqqiyoogaadan, Seexaanai inttena harqqanau Xoossaa woossin, Xoossai ero giis.  <span class="verse" id="V32">32&#160;</span>SHin taani ne ammanoi bayenna mala, neessi Xoossaa woossaas; neeni taakko simmiyo wode, ne ishantta minttetta” yaagiis. </div><div class='p'> <span class="verse" id="V33">33&#160;</span>Simooni, “Godau, taani nenaara qasho keettaa baanau, qassi nenaara haiqqanaukka giigaas” yaagiis. </div><div class='p'> <span class="verse" id="V34">34&#160;</span>SHin Yesuusi, “PHeexiroosaa, taani neeyyo odais; hachchi qammi, kuttoi waassanaappe kase, neeni tana eriyoogaa heezzutoo kaddana” yaagiis. </div><div class='p'> <span class="verse" id="V35">35&#160;</span>Yesuusi ba erissiyo ashkkaratussi, “Korjjoi woi qarcciiti woi caammi bainnan taani inttena kiittido wode, inttessi paccidabi de7ii?” yaagiis. </div><div class='p'>Yaagin eti, “Aibinne baawa” yaagidosona. </div><div class='p'> <span class="verse" id="V36">36&#160;</span>Yesuusi eta, “SHin ha77i korjjoi woi qarcciiti de7iyoi ooninne ekki efo. Bisoi bainna urai ooninne ba maayuwaa baizzidikka issi biso shammo.  <span class="verse" id="V37">37&#160;</span>Aissi giikko, taani inttessi odais; Xoossaa maxaafan xaafettida tabai polettiyo gishshau, ‘Hagee mooranchchatuura paidettiis’ geetettidi xaafettidaagee tanan polettanau bessees” yaagiis. </div><div class='p'> <span class="verse" id="V38">38&#160;</span>Erissiyo ashkkarati, “Godau, hagan naa77u bisoti de7oosona” yaagin Yesuusi, “Hegee gidana” yaagiis. </div><div class='s'>Yesuusi Dabira Zaite Deriyan Woossiis </div><div class='r'>(Maatiyoosa 26:36-40; Marqqoosa 14:32-42) </div><div class='p'> <span class="verse" id="V39">39&#160;</span>Yesuusi katamaappe kiyidi, haroodeegaadan Dabira Zaite Deriyaa kiyiis. Qassi erissiyo ashkkaratikka a kaallidosona.  <span class="verse" id="V40">40&#160;</span>He sohuwaa gakkidi, “Paaciyan intte gelennan attana mala, Xoossaa woossite” yaagiis.  <span class="verse" id="V41">41&#160;</span>SHuchchaa olin gakkiyo sohuwaa keenaa etappe haakki biidi gulbbatidi  <span class="verse" id="V42">42&#160;</span>Xoossaa, “Ta Aawau, neeni koyiyoobaa gidikko, ha burccukkuwaa taappe digga; shin neeni koyiyoobai hanoppe attin, taani koyiyoobai hanoppo” yaagidi woossiis.  <span class="verse" id="V43">43&#160;</span>Saluwaappe yiidi minttettiya kiitanchchai ayyo beettiis.  <span class="verse" id="V44">44&#160;</span>Ba wozanaa giddon mishettidi, daro minttidi woossees. I cawattiyo cawai sa7an xokkiya suutta milatees. </div><div class='p'> <span class="verse" id="V45">45&#160;</span>Woosaappe denddidi, ba erissiyo ashkkaratukko guyye biis. Biidi eti daro qarettido gishshau, daafuridi xiskkidaageeta demmidi,  <span class="verse" id="V46">46&#160;</span>“Aissi xiskkeetii? Paaciyan gelennan attana mala, denddidi Xoossaa woossite” yaagiis. </div><div class='s'>Yesuusi Ba Morkketu Kushiyan Oiqettiis </div><div class='r'>(Maatiyoosa 26:47-56; Marqqoosa 14:43-50; Yohaannisa 18:3-11) </div><div class='p'> <span class="verse" id="V47">47&#160;</span>I biron hegaa haasayishin, asai yiis. Tammanne naa77u erissiyo ashkkaratuppe issi Yihudaa giyoogee he asaa kaalettiiddi, Yesuusa yeranau akko shiiqiis.  <span class="verse" id="V48">48&#160;</span>SHin Yesuusi a, “Yihudaa, neeni tana Asa Na7aa yerada aatta immai?” yaagiis. </div><div class='p'> <span class="verse" id="V49">49&#160;</span>Yesuusaara de7iya erissiyo ashkkarati hegaa be7ido wode a, “Godau, nuuni eta bisuwan shocanee?” yaagidosona.  <span class="verse" id="V50">50&#160;</span>Etappe issoi qeese ubbatu halaqaa ashkkaraa shocidi, a ushachcha haittaa qanxxi oliis. </div><div class='p'> <span class="verse" id="V51">51&#160;</span>SHin Yesuusi, “Aggite” yaagidi, a haittaa bochchidi pattiis. </div><div class='p'> <span class="verse" id="V52">52&#160;</span>Hegaappe guyyiyan, Yesuusi baakko yiida qeese halaqata, Beeta Maqidasiyaa wotaaddarata azaziyaageetanne cima asaa hagaadan yaagiis; “Tana pangga kessidi, pangga oiqqiyoogaadan oiqqanau bisonne dulla oiqqidi yiidetii?  <span class="verse" id="V53">53&#160;</span>Taani Beeta Maqidasiyan gallassi gallassi inttenaara de7iyo wode tana oiqqibeekketa; shin hagee intte wodenne xumaa wolqqaa wode” yaagiis. </div><div class='s'>PHeexiroosi Yesuusa Kaddiis </div><div class='r'>(Maatiyoosa 26:57-58,69-75; Marqqoosa 14:53-54,66-72; Yohaannisa 18:12-18,25-27) </div><div class='p'> <span class="verse" id="V54">54&#160;</span>Yesuusa qachchidi, qeese ubbatu halaqaa soo ekki efiidosona. Qassi PHeexiroosi haahuwan kaalliis.  <span class="verse" id="V55">55&#160;</span>Eti dirssa giddon tamaa eettidi, issippe uttidaashin, PHeexiroosikka eta giddo gelidi, utti bayiis.  <span class="verse" id="V56">56&#160;</span>Issi ashkkariyaa PHeexiroosi tamaa achchan uttidaagaa be7idaara tishshi ootta xeellada, “Hageekka aara issippe de7ees” yaagaasu. </div><div class='p'> <span class="verse" id="V57">57&#160;</span>SHin PHeexiroosi, “Ha mishiree, taani a erikke” yaagidi kaddiis. </div><div class='p'> <span class="verse" id="V58">58&#160;</span>Guuttaa gam77ishin, issoi PHeexiroosa be7idi, “Neenikka etaara issippe de7aasa” yaagiis. </div><div class='p'>SHin PHeexiroosi, “Hagoo, taani etaara issippe de7ikke” yaagiis. </div><div class='p'> <span class="verse" id="V59">59&#160;</span>Hara bitanee issi saate gidiyaagaa keenaappe guyyiyan, “Ha bitaneekka Galiila asa gidiyo gishshau, aara de7iyoogee tuma” yaagidi minttidi odiis. </div><div class='p'> <span class="verse" id="V60">60&#160;</span>SHin PHeexiroosi, “Hagoo, neeni giyoobai aibakko taani erikke” yaagiis. I biron haasayishin, sohuwaarakka kuttoi waassi aggiis.  <span class="verse" id="V61">61&#160;</span>Godai guyye simmidi, PHeexiroosa xeelliis. Xeellin PHeexiroosi Godai bana, “Neeni hachchi kuttoi waassanaappe kase, heezzutoo tana kaddana” giidoogaa hassayiis.  <span class="verse" id="V62">62&#160;</span>PHeexiroosi kare kiyidi, mishettidi yeekkiis. </div><div class='p'> <span class="verse" id="V63">63&#160;</span>Yesuusa oiqqida asati shocoosonanne a bolli qilliiccoosona.  <span class="verse" id="V64">64&#160;</span>A aifiyaa goozidi, “Nena dechchidai oonee? Ane hananabaa yoota” yaagidi a oichchidosona.  <span class="verse" id="V65">65&#160;</span>Qassi a hara daro cashshaa cayidosona. </div><div class='s'>Yesuusa Pirdda SHangguwaa Efiidosona </div><div class='r'>(Maatiyoosa 26:59-66; Marqqoosa 14:55-64 Yohaannisa 18:19-24) </div><div class='p'> <span class="verse" id="V66">66&#160;</span>Wonttin dere cimati, qeese halaqatinne higgiyaa tamaarissiyaageeti issisaa shiiqidi, Yesuusa bantta shiiqidosaa efiidi,  <span class="verse" id="V67">67&#160;</span>“Kiristtoosi nenee? Nuussi oda” yaagidosona. </div><div class='p'>SHin i yaagidi zaariis; “Taani inttessi odikko, tana ammanekketa.  <span class="verse" id="V68">68&#160;</span>Qassi taani inttena oichchikko odekketa; woi tana qashuwaappe birshshekketa.  <span class="verse" id="V69">69&#160;</span>SHin taani Asa Na7ai, ha77ippe doommada, wolqqaama Xoossaappe ushachcha baggaara uttana” yaagiis. </div><div class='p'> <span class="verse" id="V70">70&#160;</span>Eti ubbai Yesuusa, “Yaatin neeni Xoossaa Na7ee?” yaagidosona. </div><div class='p'>Yaagin i zaaridi, “Intte tana, ‘Neeni Xoossaa Na7aa’ giyoogaa tumaa geeta” yaagiis. </div><div class='p'> <span class="verse" id="V71">71&#160;</span>Eti, “Nuuni nu huuphiyan a doonaappe siyida; simmi hagaappe sinttan nuna ai markka koshshii?” yaagidosona. </div><ul class='tnav'>
<li><a href='index.htm'>Luqaasa</a></li>
<li><a href='LUK21.htm'>&lt;</a></li>
<li><a href='LUK.htm'>22</a></li>
<li><a href='LUK23.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
