<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Doomettaabaa 41</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Doomettaabaa</a></li>
<li><a href='GEN40.htm'>&lt;</a></li>
<li><a href='GEN.htm'>41</a></li>
<li><a href='GEN42.htm'>&gt;</a></li>
</ul>
<div class="main">
 
<div class='chapterlabel' id="V0"> 41</div><div class='s'>Yooseefi Gibxxe Kawuwaa Aimuwaa Birshshiis </div><div class='p'> <span class="verse" id="V1">1&#160;</span>Naa77u laitta kumettai aadhdhido wode, Gibxxe kawoi aimo aimottiis; aimuwan i Naile SHaafaa doonan eqqiis;  <span class="verse" id="V2">2&#160;</span>eqqidaashin laappun orddenne modhdho miizzati Naile SHaafaappe kiyi wodhdhidi, shombboquwaa giddon miishin be7iis.  <span class="verse" id="V3">3&#160;</span>Etappe simmin, hara laappun meraa iitanne gilqqa miizzati Naile SHaafaappe kiyidosona; kiyidi shaafaa doonan de7iya hara miizzatu matan eqqidosona.  <span class="verse" id="V4">4&#160;</span>He meraa iitanne gilqqa miizzati laappun orddenne modhdho miizzata miidosona. Hegaappe guyyiyan kawoi beegottiis. </div><div class='p'> <span class="verse" id="V5">5&#160;</span>I zaaretti xiskkidi, naa77antto aimuwaakka aimottiis; laappun lo77onne muruta tiyati issi anuwan diccidosona.  <span class="verse" id="V6">6&#160;</span>Etappe simmin, shoggettidanne arshsho bagga carkkuwan shullida hara laappun tiyati kiyidosona.  <span class="verse" id="V7">7&#160;</span>He shoggettida tiyati lo77onne muruta tiyata mittidosona. Hegaappe guyyiyan kawoi beegottidi, aimo gidiyoogaa eriis.  <span class="verse" id="V8">8&#160;</span>Sa7ai wonttin, a wozanai shabbirettiis; hegaa gishshau Gibxxen de7iya bitanchchatu ubbaunne aadhdhida eranchchatu ubbau kiittidi xeesissiis; kawoi etayyo ba aimuwaa yootiis; shin ayyo he aimuwaa birshshiyaabi xayiis. </div><div class='p'> <span class="verse" id="V9">9&#160;</span>Eessaa tigiyaageetu halaqai he wode Gibxxe kawuwaa hagaadan yaagiis; “Taani ta mooruwaa hachchi hassayais.  <span class="verse" id="V10">10&#160;</span>Issitoo kawoi ba ashkkaratuyyo hanqqettidi, tananne oittaa uukkiyaageetu halaqaa qasho keettan yeggiis.  <span class="verse" id="V11">11&#160;</span>Yan de7iiddi nuuni huuphiyan huuphiyan aimo aimottida; aimuwaayyo dumma dumma birshshettai de7ees.  <span class="verse" id="V12">12&#160;</span>He wode naagiyaageetu halaqaa ashkkarai, Ibraawe wodallai nunaara qasho keettan de7ees. Nuuni nu aimuwaa ayyo yootida; yootin i nuuyyo huuphiyan huuphiyan aimuwaa birshshiis.  <span class="verse" id="V13">13&#160;</span>Yaanin he yohoti i nuuyyo birshshidoogaadankka hanidosona. Hegee aibee giikko, taani ta sunttatettau simmaas; hinkko bitanee kaqettiis” yaagiis. </div><div class='p'> <span class="verse" id="V14">14&#160;</span>Yaagin Gibxxe kawoi Yooseefayyo kiittidi xeesissiis. Eti a qasho keettaappe eesuwan ehiidosona. I meedettidi ba maayuwaa laammidi, kawuwaakko geliis.  <span class="verse" id="V15">15&#160;</span>Gelin kawoi Yooseefa, “Taani aimo aimottaas; shin a issoinne birshshanau danddayibeenna. SHin taani, ‘Yooseefi aimo siyikko, birshshanau danddayees’ giyoogaa siyaas” yaagiis. </div><div class='p'> <span class="verse" id="V16">16&#160;</span>Yaagin Yooseefi, “Taani hegaa danddayikke; shin Xoossai kawuwaayyo likke birshshettaa immana” yaagiis. </div><div class='p'> <span class="verse" id="V17">17&#160;</span>Yaagin kawoi, “Taani ta aimuwan Naile SHaafaa doonan eqqidaashin,  <span class="verse" id="V18">18&#160;</span>laappun orddenne modhdho miizzati Naile SHaafaappe kiyidi, shombboquwaa giddon moosona.  <span class="verse" id="V19">19&#160;</span>Etappe simmin, hara laappun meraa iita, gilqqanne laafa miizzati kiyidosona; taani hegaa mala meraa iita miizza Gibxxe biittan mulekka be7a erikke.  <span class="verse" id="V20">20&#160;</span>Meraa iitanne laafa miizzati koiroogeeta, laappun modhdho miizzata miidosona.  <span class="verse" id="V21">21&#160;</span>SHin eta miidoogaappe guyyiyankka, eti miidobaa ooninne eranau danddayibeenna; aissi giikko, eta merai kaseegaadankka iiti uttiis. Hegaappe guyyiyan taani beegottaas. </div><div class='p'> <span class="verse" id="V22">22&#160;</span>“Taani ta aimuwan qassi laappun lo77onne muruta tiyata issi anuwan diccidaageeta be7aas.  <span class="verse" id="V23">23&#160;</span>Etappe simmin, shoggettidanne arshsho bagga carkkuwan shullida hara laappun tiyati kiyidosona.  <span class="verse" id="V24">24&#160;</span>He shoggettida tiyati laappun lo77o tiyata mittidosona. Taani ha aimuwaa bitanchchatuyyo yootaas; shin taayyo aimuwaa birshshiyaabi beettibeenna” yaagiis. </div><div class='p'> <span class="verse" id="V25">25&#160;</span>Hegaappe guyyiyan Yooseefi Gibxxe kawuwaa, “Kawuwaa aimoti issuwaa. Xoossai ba oottana haniyoobaa kawuwaayyo qonccissiis.  <span class="verse" id="V26">26&#160;</span>He laappun lo77o miizzati laappun laittata; qassi laappun lo77o tiyati laappun laittata; ha aimoi issuwaa.  <span class="verse" id="V27">27&#160;</span>He laappun meraa iitanne laafa miizzati laappun laittata; qassi arshsho bagga carkkuwan shullida, pattenna laappun tiyati laappun kosha laittata. </div><div class='p'> <span class="verse" id="V28">28&#160;</span>“Taani kawuwaayyo yootidoogaadankka, Xoossai ba oottana haniyoobaa kawuwaa bessiis.  <span class="verse" id="V29">29&#160;</span>Laappun daro kalo laittati Gibxxe biittau ubbau yaana;  <span class="verse" id="V30">30&#160;</span>shin laappun kosha laittai hegaa kaallana. He wode Gibxxe kaloi ubbai dogettana; koshai biittaa xiixxana.  <span class="verse" id="V31">31&#160;</span>He biittaa kaloi hassayettennan attana; aissi giikko, hegaa kaallida koshai keehi suullana.  <span class="verse" id="V32">32&#160;</span>Naa77u ogiyan kawuwaayyo he aimoi beettidoi aibissee giikko, ha yohuwaa Xoossai minttidi kuuyido gishshassa; Xoossai hegaa eesuwan oottana. </div><div class='p'> <span class="verse" id="V33">33&#160;</span>“Ha77i simmi, kawoi aadhdhida eranne cincca asa koyidi, Gibxxe biittan suntto.  <span class="verse" id="V34">34&#160;</span>Kawoi biittan sunttata laappun kalo laittan qoxxiyo kattaappe ichchashu kushiyaappe issuwaa shiishshanau suntto.  <span class="verse" id="V35">35&#160;</span>Eti yiya kalo laittatun kattaa shiishshidi, kawuwaa aawatettan minjjona; he kattaa katamatun naagona.  <span class="verse" id="V36">36&#160;</span>Biittai koshan xayenna mala, ha kattai Gibxxe biittan laappun laittan denddana koshaayyo minjjettidi de7o” yaagiis. </div><div class='s'>Kawoi Yooseefa Gibxxe Biittaa Ubbaa Bollan Sunttiis </div><div class='p'> <span class="verse" id="V37">37&#160;</span>Yaagin ha yohoi Gibxxe kawuwaayyoonne a oosanchchatuyyo lo77o gididi beettiis.  <span class="verse" id="V38">38&#160;</span>Hegaa gishshau kawoi eta, “Nuuni Xoossaa Ayyaanaara de7iya hagaa mala hara asa demmaneeyye?” yaagidi oichchiis. </div><div class='p'> <span class="verse" id="V39">39&#160;</span>Hegaappe guyyiyan kawoi Yooseefa, “Xoossai hagaa ubbaa nena erissido gishshau, ne mala aadhdhida erinne cincci ooninne baawa.  <span class="verse" id="V40">40&#160;</span>Taani nena ta keettan sunttais; ta asai ubbai neeyyo azazettana; taani neeppe aadhdhanai ta kawotaa araataa xalaalaana gidana” yaagiis. </div><div class='p'> <span class="verse" id="V41">41&#160;</span>Hegaa gishshau kawoi Yooseefa, “Be7a; taani nena Gibxxe biittaa ubbaa bollan sunttaas” yaagiis.  <span class="verse" id="V42">42&#160;</span>Hegaappe guyyiyan, kawoi ba paramiyo migiduwaa ba biradhdhiyaappe kessidi, Yooseefa biradhdhiyan wottiis. Liinuwaappe dadettida maayuwaa i a maizzidi, a qooriyankka worqqa sanssalataa aattiis.  <span class="verse" id="V43">43&#160;</span>Kawoi ba naa77antto paraa gaariyaa Yooseefa togissiis; ashkkarati, “Ziggite! Ziggite!” yaagiiddi appe sinttaara hemettidosona. Hagaadan oottidi, kawoi a Gibxxe biittaa ubbaa bollan sunttiis. </div><div class='p'> <span class="verse" id="V44">44&#160;</span>Hegaappe guyyiyan kawoi Yooseefa, “Taani kawuwaa; shin neeni dentto geennan Gibxxe biitta ubban ooninne kushe woi toho denttenna” yaagiis.  <span class="verse" id="V45">45&#160;</span>Kawoi Yooseefa, “Xaafinaati-Pa7inaaha” giidi sunttiis; i ayyo Ooni giyo katamaa qeesiyaa PHoxiifeera na7iyo Asinaato machcho immiis. Yaanin Yooseefi Gibxxe biittaa ubbasaara kanttiis. </div><div class='p'> <span class="verse" id="V46">46&#160;</span>Yooseefi Gibxxe kawuwaayyo oottanau doommiyo wode, ayyo laittai hasttama. Qassi Yooseefi kawuwaa sinttappe kiyidi, Gibxxe biittaa ubbaa gidduwaa hemettiis.  <span class="verse" id="V47">47&#160;</span>He laappun kalo laittatun biittai daro kattaa mokkiis.  <span class="verse" id="V48">48&#160;</span>Yooseefi Gibxxe biittan he laappun kalo laitta kattaa ubbaa shiishshidi, katamatun minjjiis. Issi issi katamaa yuushuwan de7iya goshshaa kattaa ubbaa he katamatun minjjiis.  <span class="verse" id="V49">49&#160;</span>Yooseefi abbaa shafiyaa keena daro kattaa minjjiis; kattai darin, makkanau danddayibeenna gishshau, makki makki qoliyoogaa aggi bayiis. </div><div class='p'> <span class="verse" id="V50">50&#160;</span>Kosha laittai yaanaappe kase, Oona katamaa qeesiyaa PHoxiifeera na7ee Asinaatippe Yooseefi naa77u attuma naata yeliis.  <span class="verse" id="V51">51&#160;</span>Yooseefi ba baira na7aa Minaasa sunttiis; aissi giikko i, “Xoossai tana ta metuwaa ubbaanne ta aawaa so asaa ubbaa dogissiis” yaagiis.  <span class="verse" id="V52">52&#160;</span>Naa77antto na7aa Efireema sunttiis; aissi giikko, i, “Xoossai taayyo ta tuggatido biittan tana aifissiis” yaagiis. </div><div class='p'> <span class="verse" id="V53">53&#160;</span>Gibxxe biittan de7iya he laappun kalo laittati wuridosona.  <span class="verse" id="V54">54&#160;</span>Qassi Yooseefi yootidoogaadan laappun kosha laittati doommidosona. Hara biittan ubban koshai denddiis; shin Gibxxe biitta ubban kattai de7ees.  <span class="verse" id="V55">55&#160;</span>Gibxxe biittai ubbai koshatido wode, asai kattau kawuwaayyo waassiis. Waassin kawoi Gibxxe asaa ubbaa, “Yooseefakko biite; biidi i yootiyoobaa oottite” yaagiis. </div><div class='p'> <span class="verse" id="V56">56&#160;</span>Koshai Gibxxe biittaa ubbaa gakkido wode, Yooseefi kattaa minjjido keettata ubbaa dooyidi, kattaa Gibxxe asau baizziis; aissi giikko, Gibxxen koshai suulliis.  <span class="verse" id="V57">57&#160;</span>Sa7a ubban koshai suullido gishshau, sa7an de7iya asai ubbai kattaa Yooseefappe woommanau Gibxxe yiis. </div><ul class='tnav'>
<li><a href='index.htm'>Doomettaabaa</a></li>
<li><a href='GEN40.htm'>&lt;</a></li>
<li><a href='GEN.htm'>41</a></li>
<li><a href='GEN42.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
