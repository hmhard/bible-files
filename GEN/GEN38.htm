<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Doomettaabaa 38</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Doomettaabaa</a></li>
<li><a href='GEN37.htm'>&lt;</a></li>
<li><a href='GEN.htm'>38</a></li>
<li><a href='GEN39.htm'>&gt;</a></li>
</ul>
<div class="main">
 
<div class='chapterlabel' id="V0"> 38</div><div class='p'> <span class="verse" id="V1">1&#160;</span>He wode Yihudai ba ishanttuppe shaahettidi, Adulaama giyo kataman de7iya Hiira giyo bitaniyaara de7anau biis.  <span class="verse" id="V2">2&#160;</span>Yan Yihudai SHuu7a giyo Kanaaniyaa na7eera gaittiis; i o ekkidi machchiis.  <span class="verse" id="V3">3&#160;</span>A ayyo abbe ixettada attuma na7aa yelaasu; yelada a Eera sunttaasu.  <span class="verse" id="V4">4&#160;</span>Qassikka abbe ixettada attuma na7aa yelaasu; yelada a Oonaana sunttaasu.  <span class="verse" id="V5">5&#160;</span>Qassi gujjadakka attuma na7aa yelaasu; yelada a SHeela sunttaasu. A yelidoi Akiziiba giyo biittaana. </div><div class='p'> <span class="verse" id="V6">6&#160;</span>Yihudai ba baira na7aa Eerayyo Ti7imaaro giyo machchiyo immiis.  <span class="verse" id="V7">7&#160;</span>Yihudaa baira na7ai, Eeri, GODAA sinttan iita asa gidiyo gishshau, GODAI a woriis. </div><div class='p'> <span class="verse" id="V8">8&#160;</span>Yihudai Oonaana, “Ne ishaa machcheekko gelada, o aissa; ne ishaayyo na7a yelada a xeesissa” yaagiis.  <span class="verse" id="V9">9&#160;</span>SHin Oonaani yelettiya naati baageeta gidennaagaa eriis; hegaa gishshau ba ishaa machcheera zin77iyo wode audenne, ba ishaayyo na7i yelettenna mala, ba zerettaa biittan gussees.  <span class="verse" id="V10">10&#160;</span>I oottidobai GODAA sinttan iitabaa gidido gishshau, GODAI akka woriis. </div><div class='p'> <span class="verse" id="V11">11&#160;</span>Hegaappe guyyiyan, Yihudai ba na7aa machchiyo Ti7imaaro, “Ta na7ai SHeeli diccana gakkanaassi ne aawaa soo baada, am77etettan de7ashsha” yaagiis. Hegaa i aibissi giidee giikko, ikka ba ishanttudan haiqqanaakkonne giidi hirggido gishshaassa. Hegaa gishshau Ti7imaara baada ba aawaa son de7aasu. </div><div class='p'> <span class="verse" id="V12">12&#160;</span>Daro wodiyaappe guyyiyan Yihudaa keettaayyiyaa, SHuu7a na7iyaa haiqqaasu. Yihudai ba kayyuwaappe minettido wode, ba dorssaa ikisiyaa meediya asatukko Timina kiyiis; qassi a laggee, Adulaamiyaa Hiiri aara biis. </div><div class='p'> <span class="verse" id="V13">13&#160;</span>Asai Ti7imaaro, “Be7a; ne bolloi Yihudai, ba dorssatu ikisiyaa meedanau Timina kiyees” yaagidi yootiis.  <span class="verse" id="V14">14&#160;</span>A ba am77etettaa maayuwaa qaaraasu; bana balettanau shaashiyaa ekkada gullettaasu. Gullettada Timina efiya ogiyaa doonan de7iya Enaima katamaa penggen uttaasu. Hegaa a oottidoogee, SHeeli dicci gakkinkka a ayyo machcho gidanau imettabeennaagaa erido gishshaassa. </div><div class='p'> <span class="verse" id="V15">15&#160;</span>Yihudai o be7ido wode, shaaramuxa giidi qoppiis; aissi giikko, a ba som77uwaa gulletta uttaasu.  <span class="verse" id="V16">16&#160;</span>Ba na7aa machchiyo gidiyoogaa erennan de7iiddi, ogiyaa gaxaa ikko shiiqidi o, “Tanaara zin77arkki!” yaagiis. </div><div class='p'>Yaagin a, “Taani nenaara zin77ikko, neeni taayyo ai immuutee?” yaagada oichchaasu. </div><div class='p'> <span class="verse" id="V17">17&#160;</span>Oichchin i, “Taani ta wudiyaappe issi deeshsha maraa neeyyo yeddana” yaagiis. </div><div class='p'>Yaagin a, “Neeni hegaa taayyo yeddana gakkanaassi ai oittuutee?” yaagaasu. </div><div class='p'> <span class="verse" id="V18">18&#160;</span>Yaagin i, “Ai oittoo?” yaagiis. </div><div class='p'>Yaagin a, “Ne maatafa wottiyo migiduwaa, a aattiyo baqettaanne ne kushiyan de7iya gatimaa oitta” yaagaasu. Yaagin i hegeeta immidi, iira zin77in, a ayyo shahaaraasu.  <span class="verse" id="V19">19&#160;</span>A hegaappe denddada biidoogaappe guyyiyan, ba gullettaa shaashiyaa qaarada, ba am77etettaa maayuwaa maayaasu. </div><div class='p'> <span class="verse" id="V20">20&#160;</span>Yihudai ba oittidobaa he mishireeppe zaari ekkanau deeshsha maraa ba laggiyaa Adulaama bolli iyyo kiittiis; shin i o demmibeenna.  <span class="verse" id="V21">21&#160;</span>I he biittaa asaa, “Enaima kataman, ogiyaa doonan uttida shaaramuxa maccaasiyaa awaanee?” yaagidi oichchiis. </div><div class='p'>Oichchin asai, “SHaaramuxa maccaasi hagan mulekka baawa” yaagiis. </div><div class='p'> <span class="verse" id="V22">22&#160;</span>Yaagin i Yihudaakko simmidi a, “Taani o demmabeikke; hegaa bollikka he biittaa asai, ‘SHaaramuxa maccaasi hagan mulekka baawa’ yaagiis” yaagiis. </div><div class='p'> <span class="verse" id="V23">23&#160;</span>Yaagin Yihudai, “Ba oiqqidoogaa bau ekku; hegee xayikko, asi nuna miiccana. Simmi taani iyyo deeshsha maraa yeddaas; shin neeni o demmabaakka” yaagiis. </div><div class='p'> <span class="verse" id="V24">24&#160;</span>Heezzu agina keenaappe guyyiyan asai, “Ne na7aa maccaasiyaa Ti7imaara shaaramuxada shahaaraasu” yaagidi Yihudaayyo yootiis. </div><div class='p'>Yootin Yihudai, “O kare kessidi taman xuuggite” yaagiis. </div><div class='p'> <span class="verse" id="V25">25&#160;</span>O kare kessiyo wode, “Taani shahaaridoogee ha miishshatu godaassa; be7a; ha maatafaa wottiyo migidoi, a aattiyo baqettainne gatimai obaakko erana danddayikko era” yaagada ba bolluwaassi kiitaa kiittaasu. </div><div class='p'> <span class="verse" id="V26">26&#160;</span>Yihudai he miishshata eridi, “Taappe a xillo; aissi giikko, taani o ta na7aa SHeelayyo immabeikke” yaagiis. Hegaappe guyyiyan, i iira haranttuwaa zin77ibeenna. </div><div class='p'> <span class="verse" id="V27">27&#160;</span>A yelana haniyo wode, i uluwan mentte attuma naati de7oosona.  <span class="verse" id="V28">28&#160;</span>A maarettishin, etappe issoi ba kushiyaa kessiis; kessin maaretissiyaara, “Be7ite; hagee koiro kiyees” gaanau zo7o qunccuutiyaa ekkada a kushiyan qachchaasu.  <span class="verse" id="V29">29&#160;</span>SHin i ba kushiyaa guyye ekkido wode, a ishai kiyiis; kiyin a, “Neeni waana porxxu gaada kiyadii!” yaagaasu. Hegaa gishshau, Paareesa<a href="#FN1" class="notemark">49<span class="popup"> Paareesa: Ha sunttaa birshshettai “Porxxu giis” giyoogaa.</span></a> gaada a sunttaasu.  <span class="verse" id="V30">30&#160;</span>Hegaappe guyyiyan, a kushiyan zo7o qunccuutee de7iyo a ishai kiyiis; a sunttai Zaraaha<a href="#FN2" class="notemark">50<span class="popup"> Zaraaha: Ha sunttaa birshshettai “Zo7o” giyoogaa.</span></a> geetettiis. </div><ul class='tnav'>
<li><a href='index.htm'>Doomettaabaa</a></li>
<li><a href='GEN37.htm'>&lt;</a></li>
<li><a href='GEN.htm'>38</a></li>
<li><a href='GEN39.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">49</span><a class="notebackref" href="#V29">38:29</a>
 <span class="fk">Paareesa: </span><span class="ft">Ha sunttaa birshshettai “Porxxu giis” giyoogaa.</span></p>
<p class="f" id="FN2"><span class="notemark">50</span><a class="notebackref" href="#V30">38:30</a>
 <span class="fk">Zaraaha: </span><span class="ft">Ha sunttaa birshshettai “Zo7o” giyoogaa.</span></p>

<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
