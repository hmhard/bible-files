<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Doomettaabaa 27</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Doomettaabaa</a></li>
<li><a href='GEN26.htm'>&lt;</a></li>
<li><a href='GEN.htm'>27</a></li>
<li><a href='GEN28.htm'>&gt;</a></li>
</ul>
<div class="main">
 
<div class='chapterlabel' id="V0"> 27</div><div class='s'>Yisaaqi Yaaqooba Anjjiis </div><div class='p'> <span class="verse" id="V1">1&#160;</span>Yisaaqi cimin, a aifee xeelaa ixxido wode, ba bairatiya na7aa Eesawa xeesidi a, “Ta na7au” yaagiis. </div><div class='p'>Yaagin i, “Yee” giidi koyiis. </div><div class='p'> <span class="verse" id="V2">2&#160;</span>Koyin i, “Be7a, ha77i taani ceeggaas; taani haiqqana gallassaa erikke.  <span class="verse" id="V3">3&#160;</span>Yaaniyo gishshau, ha77i ne shankkatiyo wonddafiyaanne zubbiyaa ekkada, bazzo ba; baada do7aa taayyo shankkatada, asho ekkada ya.  <span class="verse" id="V4">4&#160;</span>Mal77o qumaa, taani dosiyoogaa kattada aatta; hegeenne taani haiqqanaappe kase nena anjjanaassa” yaagiis. </div><div class='p'> <span class="verse" id="V5">5&#160;</span>Ribiqa Yisaaqi ba na7aa Eesawayyo yootiyo wode siyausu. Eesawi do7aa shankkatidi ehaanau bazzo biidoogaappe guyyiyan,  <span class="verse" id="V6">6&#160;</span>Ribiqa ba na7aa Yaaqooba, “Ne aawai ne ishaa Eesawa,  <span class="verse" id="V7">7&#160;</span>‘Do7aa shankkata ehaada, taayyo mal77o qumaa taani maanau katta; hegeenne taani haiqqanaappe kasetada, GODAA sinttan nena anjjanaassa’ yaagishin taani siyaas.  <span class="verse" id="V8">8&#160;</span>Ta na7au, ha77i taani nena azaziyoobaa loittada siya.  <span class="verse" id="V9">9&#160;</span>Wudiyaa garssi baada, naa77u anqqara deeshsha marata tau ekkada ya; ehin taani ne aawaayyo mal77o qumaa i dosiyoogaadan kattana.  <span class="verse" id="V10">10&#160;</span>Ne aawai miidi haiqqennan kasetidi nena anjjana mala, assi aattaasa” yaagaasu. </div><div class='p'> <span class="verse" id="V11">11&#160;</span>SHin Yaaqoobi ba aayyiyo Ribiqo, “Ta ishaa Eesawa bollan ikisee de7ees; shin ta bollai liiqo.  <span class="verse" id="V12">12&#160;</span>Ta aawai tana oiqqi be7ikko shin? Taani a cimmiyoobaa ayyo milatikko, taani anjjuwaa gishshaa qanggettaa ta bolli ehaanaakkonne” yaagiis. </div><div class='p'> <span class="verse" id="V13">13&#160;</span>Yaagin a aayyiyaa a, “Ta na7au, he qanggettai tana gakko. Taani neeyyo yootiyoogaa ootta; baada deeshsha marata tau ekkada ya” yaagaasu. </div><div class='p'> <span class="verse" id="V14">14&#160;</span>Biidi ehiidi ba aayeeyyo immiis; immin a aayyiyaa mal77o qumaa a aawai dosiyoogaadan kattaasu.  <span class="verse" id="V15">15&#160;</span>Hegaappe guyyiyan, Ribiqa son ba matan de7iya ba baira na7aa Eesawa maayuwaa lo77uwaa ehaada, ba kaalo na7aa Yaaqooba maizzaasu.  <span class="verse" id="V16">16&#160;</span>Qassi he deeshshatu calaa a kushiyaanne a liiqo qooriyaa maizzaasu.  <span class="verse" id="V17">17&#160;</span>Maizzada ba kattido mal77o qumaanne oittaa ba na7aa Yaaqooba kushiyan wottaasu. </div><div class='p'> <span class="verse" id="V18">18&#160;</span>Yaatin i ba aawaakko biidi gelidi, “Ta aawau” yaagiis. </div><div class='p'>Yaagin i, “Yee! Ta na7au, neeni oonee?” yaagiis. </div><div class='p'> <span class="verse" id="V19">19&#160;</span>Yaagin Yaaqoobi ba aawaa, “Taani ne baira na7aa Eesawa; neeni tana azazidoogaadan taani oottaas; suura; suura uttada, taani shankkaappe ehiidobaa ma; yaatada tana anjja” yaagiis. </div><div class='p'> <span class="verse" id="V20">20&#160;</span>Yaagin Yisaaqi ba na7aa, “Ta na7au, waata eesuwan demmadii?” yaagidi oichchiis. </div><div class='p'>Oichchin i, “GODAI ne Xoossai tana maaddiina” yaagiis. </div><div class='p'> <span class="verse" id="V21">21&#160;</span>Yisaaqi Yaaqooba, “Ta na7au, neeni tumu ta na7aa Eesawakkonne taani oiqqa be7anau ane taakko shiiqa” yaagiis.  <span class="verse" id="V22">22&#160;</span>Yaaqoobi ba aawaa Yisaaqakko shiiqin oiqqi be7idi, “Ha qaalai Yaaqooba qaalaa; shin kushee Eesawa kushiyaa” yaagiis.  <span class="verse" id="V23">23&#160;</span>A kushee a ishaa Eesawa kushiyaadan ikisiyaara de7iyo gishshau, eribeenna; i erennan a anjjiis.  <span class="verse" id="V24">24&#160;</span>A, “Tumu neeni ta na7aa Eesawee?” yaagidi oichchiis. </div><div class='p'>Yaagin i, “Ee, tanattennee” yaagiis. </div><div class='p'> <span class="verse" id="V25">25&#160;</span>Yaagin i, “Ta na7au, taani neeni shankkatidobaa maanau haa aatta; maada taani nena anjjana” yaagiis. Yaaqoobi aattin, i miis; qassi i ayyo woine eessaa ehin uyiis. </div><div class='p'> <span class="verse" id="V26">26&#160;</span>Hegaappe guyyiyan a aawaa Yisaaqi, “Ta na7au, haaya; shiiqada tana yera” yaagiis. </div><div class='p'> <span class="verse" id="V27">27&#160;</span>Yaaqoobi shiiqidi a yeriis; Yisaaqi a maayuwaa singgi siyiiddi, hagaadan yaagidi anjjiis; “Ta na7aa peenoi GODAI anjjido goshshaadan sawees.  <span class="verse" id="V28">28&#160;</span>Xoossai saluwaa akkaanne sa7aa shicaa, kattaanne ooratta woine eessaa koridi neeyyo immo.  <span class="verse" id="V29">29&#160;</span>Kawotettati neeyyo haarettona; asati neeyyo gulbbatona. Neeni ne ishanttuyyo goda gida; ne aayee zareti neeyyo gulbbatona. Nena qanggiyaagee qanggettidaagaa gido; nena anjjiyaagee anjjettidaagaa gido” yaagiis. </div><div class='p'> <span class="verse" id="V30">30&#160;</span>Yisaaqi Yaaqooba anjji wurssidoogaappe guyyiyan, Yaaqoobi ba aawaa Yisaaqa sinttappe kiyaanne Eesawi shankkaappe puttu giis.  <span class="verse" id="V31">31&#160;</span>Ikka qassi mal77o qumaa kattidi, ba aawaayyo aattiis. Aattidi a, “Ta aawau, suura; suura uttada, taani shankkatidobaappe ma; yaatada tana anjja” yaagiis. </div><div class='p'> <span class="verse" id="V32">32&#160;</span>Yaagin a aawaa Yisaaqi a, “Neeni oonee?” yaagidi oichchiis. </div><div class='p'>Oichchin i, “Taani ne na7aa, ne baira na7aa Eesawa” yaagiis. </div><div class='p'> <span class="verse" id="V33">33&#160;</span>Yisaaqi dagammidi kokkoriiddi; “Yaatin do7aa shankkatidoogaa ekkidi taayyo aattidaagee oonee? Taani ha77i neeni yaana sinttan maada, a anjjaichchaas; tumukka i anjjettidaagaa gidana” yaagiis. </div><div class='p'> <span class="verse" id="V34">34&#160;</span>Eesawi ba aawaa qaalaa siyido wode, ba qaalaa xoqqu oottidi, daro yibbaata yeehuwaa yeekkiiddi ba aawaa, “Tana anjja; ta aawau, tanakka anjja!” yaagiis. </div><div class='p'> <span class="verse" id="V35">35&#160;</span>SHin i, “Ne ishai yiidi cimmidi, ne anjjuwaa ekkirggiis” yaagiis. </div><div class='p'> <span class="verse" id="V36">36&#160;</span>Eesawi, “A eridi Yaaqooba<a href="#FN1" class="notemark">28<span class="popup"> Yaaqooba: Ibraawetto qaalan ha sunttai “cimmiis” giyoobaa milatees.</span></a> sunttida; i tana cimmishin, hagee naa77antto; i ta bairatettaa ekkiis; qassi ha77i ta anjjuwaa ekkiis” yaagiis. Qassi i, “Neeni taayyo anjjuwaappe aibanne ashshabeikkii?” yaagidi oichchiis. </div><div class='p'> <span class="verse" id="V37">37&#160;</span>Oichchin Yisaaqi Eesawa, “Taani a neeyyo goda oottaas; a ishantta ubbaakka a ashkkarata oottaas; qassi taani kattaaninne ooratta woine eessan a minttaas. Yaatin, ta na7au, neeyyo taani ai oottoo?” yaagiis. </div><div class='p'> <span class="verse" id="V38">38&#160;</span>Eesawi ba aawaa, “Ta aawau, neeyyo issi anjjo xalaalai de7ii? Ta aawau, tanakka qassi anjja” yaagiis. Hegaappe guyyiyan, Eesawi ba qaalaa xoqqu oottidi yeekkiis. </div><div class='p'> <span class="verse" id="V39">39&#160;</span>A aawaa Yisaaqi zaaridi, “Ne de7iyoosai ha sa7aa duretettaappe haakkana; saluwaa akkaikka neeyyo wodhdhenna;  <span class="verse" id="V40">40&#160;</span>neeni ne bisuwan aqana; neeni ne ishaayyo haarettana. SHin neeni aara eqettiyo wode, a qambbaraa ne morggiyaappe olana” yaagiis. </div><div class='p'> <span class="verse" id="V41">41&#160;</span>Yaaqooba a aawai anjjido gishshau, Eesawi ba uluwan a morkkiis; i ba wozanan, “Ta aawai haiqqana matiis; taani ayyo kayyotta simmada, ta ishaa Yaaqooba worana” yaagiis. </div><div class='p'> <span class="verse" id="V42">42&#160;</span>SHin Ribiqa ha ba baira na7aa Eesawa qaalaa siyido gishshau, ba kaalo na7aa Yaaqooba xeesissa ehaada hagaadan yaagaasu; “Ne ishai Eesawi nena woridi haluwaa kessanau halchchees.  <span class="verse" id="V43">43&#160;</span>Hayyanaa ta na7au, taani neeyyo odiyoogaa ootta. Dendda! Denddada Kaaraanen de7iya ta ishaa Laabaanakko baqata!  <span class="verse" id="V44">44&#160;</span>Yaatada ne ishaa hanqqoi dochchana gakkanaassi, amarida wodiyaa aara de7ashsha.  <span class="verse" id="V45">45&#160;</span>Ne ishai neeyyo hanqqettiyoogaa aggiyo wodenne, neeni a bolli oottidobaa i baliyo wode, taani kiittada nena yaappe ehiissana. Taani issi gallassi intte naa77aappe mela kiyana koyikke” yaagaasu. </div><div class='s'>Yisaaqi Yaaqooba Laabaanakko Yeddiis </div><div class='p'> <span class="verse" id="V46">46&#160;</span>Hegaappe guyyiyan Ribiqa Yisaaqa, “Eesawi ekkido Hiitetu macca naatu gaasuwan taani ta de7uwaa shenetaas; qassi Yaaqoobikka hageetu mala Hiitetu macca naatuppe machcho ekkikko, taani simmi haiqqanau koyais” yaagaasu. </div><ul class='tnav'>
<li><a href='index.htm'>Doomettaabaa</a></li>
<li><a href='GEN26.htm'>&lt;</a></li>
<li><a href='GEN.htm'>27</a></li>
<li><a href='GEN28.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">28</span><a class="notebackref" href="#V36">27:36</a>
 <span class="fk">Yaaqooba: </span><span class="ft">Ibraawetto qaalan ha sunttai “cimmiis” giyoobaa milatees.</span></p>

<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
