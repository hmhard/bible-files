<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Doomettaabaa 46</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Doomettaabaa</a></li>
<li><a href='GEN45.htm'>&lt;</a></li>
<li><a href='GEN.htm'>46</a></li>
<li><a href='GEN47.htm'>&gt;</a></li>
</ul>
<div class="main">
 
<div class='chapterlabel' id="V0"> 46</div><div class='s'>Yaaqoobinne A So Asai Duge Gibxxe Biidosona </div><div class='p'> <span class="verse" id="V1">1&#160;</span>Israa7eeli baayyo de7iyaabaa ubbaa ekki denddidi, Berssaabeha gakkiis; gakkidi i ba aawaa Yisaaqa Xoossaayyo yarshshuwaa yarshshiis.  <span class="verse" id="V2">2&#160;</span>Yarshshin Xoossai qammi aimuwan a, “Yaaqoobaa, Yaaqoobaa” yaagiis. </div><div class='p'>Yaagin i, “Yee” giidi koyiis. </div><div class='p'> <span class="verse" id="V3">3&#160;</span>Koyin a, “Taani Xoossaa, ne aawaa Xoossaa; neeni duge Gibxxe baanau yayyoppa; aissi giikko, taani nena yan gita kawotetta kessana.  <span class="verse" id="V4">4&#160;</span>Taani nenaara issippe Gibxxe baana; qassi taani ne zerettaa yaappe kessana. Yooseefi ba kushiyan ne aifiyaa shiishshana” yaagiis. </div><div class='p'> <span class="verse" id="V5">5&#160;</span>Hegaappe guyyiyan, Yaaqoobi Berssaabehappe denddiis; Israa7eela attuma naati bantta aawaa Yaaqooba, bantta naatanne bantta maccaasata Gibxxe kawoi etau kiittido paraa gaariyan wottidi efiidosona.  <span class="verse" id="V6">6&#160;</span>Eti Kanaane biittan haarido aquwaanne mehe ubbaa efiidosona. Yaaqoobinne a zeretta ubbai aara Gibxxe biidosona.  <span class="verse" id="V7">7&#160;</span>I ba attuma naatanne ba naatu attuma naata, ba macca naatanne ba naatu macca naata, hegeenne ba zerettaa ubbaa banaara Gibxxe efiis. </div><div class='s'>Yaaqooba Yeletaa </div><div class='p'> <span class="verse" id="V8">8&#160;</span>Israa7eelaara Gibxxe biitti biida Israa7eela naatu sunttai hagaappe kaallidi xaafettidaagaa. </div><div class='p'>Yaaqooba baira na7ai Roobeela;  <span class="verse" id="V9">9&#160;</span>Roobeela attuma naati Hanooka, Paalu, Hexiroonanne Karmma.  <span class="verse" id="V10">10&#160;</span>Simoona attuma naati Yimu7eela, Yaamiina, Ohaada, Yaakiina, Xoohaaranne Kanaane mishiree na7aa SHaa7ula.  <span class="verse" id="V11">11&#160;</span>Leewi attuma naati Gershshoona, Qahaatanne Maraara.  <span class="verse" id="V12">12&#160;</span>Yihudaa attuma naati Eera, Oonaana, SHeela, Paareesanne Zaraaha; shin Eerinne Oonaani Kanaane biittan haiqqidosona. Paareesa attuma naati Hexiroonanne Hamuula.  <span class="verse" id="V13">13&#160;</span>Yisaakoora attuma naati Tolaa7a, Puuwa, Yaashuubanne SHimiroona.  <span class="verse" id="V14">14&#160;</span>Zaabiloona attuma naati Sereeda, Eloonanne Yaahila7eela.  <span class="verse" id="V15">15&#160;</span>Hageeti Liya Masphphexoomiyan Yaaqoobau yelido attuma naata; i macca na7iyaa Diino. Hageeti a naatinne naatu naati muleera hasttamanne heezza. </div><div class='p'> <span class="verse" id="V16">16&#160;</span>Gaada attuma naati Xafoona, Hagga, SHuuna, Exiboona, Eri, Aroodanne Ar77eela.  <span class="verse" id="V17">17&#160;</span>Aseera attuma naati Yimina, Yishiwa, Yishiwaahanne Barii7a; eta michchiyaa Seraaho. Barii7a attuma naati Hebeeranne Malkki7eela.  <span class="verse" id="V18">18&#160;</span>Laabaani ba na7ee Liyiyyo immido Zilppa Yaaqoobau yelido naati hageeta; eti muleera tammanne usuppuna. </div><div class='p'> <span class="verse" id="V19">19&#160;</span>Yaaqooba keettaayee Raaheeli attuma naati Yooseefanne Biniyaama.  <span class="verse" id="V20">20&#160;</span>Oona katamaa qeesiyaa PHoxiifeera na7iyaa Asinaata Yooseefayyo Gibxxen Minaasanne Efireema yelaasu.  <span class="verse" id="V21">21&#160;</span>Biniyaama naati Belaa7a, Bekeera, Ashibeela, Geera, Naa7imaana, Eeha, Roosha, Muppiima, Huppiimanne Arada.  <span class="verse" id="V22">22&#160;</span>Yaaqoobau yelettida Raaheeli attuma naati hageeta; eti muleera tammanne oidda. </div><div class='p'> <span class="verse" id="V23">23&#160;</span>Daana attuma na7ai Hushiima.  <span class="verse" id="V24">24&#160;</span>Nifttaaleema attuma naati Yaahixi7eela, Guuna, Yexeeranne SHiileema.  <span class="verse" id="V25">25&#160;</span>Laabaani ba na7ee Raaheeliyyo immido Baala Yaaqoobau yelido naati hageeta; eti muleera laappuna. </div><div class='p'> <span class="verse" id="V26">26&#160;</span>Yaaqoobaara Gibxxe biida, a gulbbataappe yelettidaageeti, a naatu keettaayeta gujjennan, muleera usuppun tammanne usuppuna.  <span class="verse" id="V27">27&#160;</span>Gibxxen Yooseefayyo yelettida naa77u naata gujjin, Gibxxe biida Yaaqooba so asai muleera laappun tamma. </div><div class='s'>Yaaqoobinne A So Asai Gibxxen De7idosona </div><div class='p'> <span class="verse" id="V28">28&#160;</span>Geseema biittan mokkana mala, Yaaqoobi Yihudaa baappe sinttau Yooseefakko kiittiis; eti Geseema gakkido wode,  <span class="verse" id="V29">29&#160;</span>Yooseefi ba para gaariyaa giigissidi, ba aawaa Israa7eelaara gaittanau Geseema biis. Yooseefi ba aawaa demmidosaarakka a qooriyan xaaxetti qoommidi, daro wodiyaa yeekkiis. </div><div class='p'> <span class="verse" id="V30">30&#160;</span>Israa7eeli Yooseefa, “Neeni paxa de7ishin, taani ne aifiyaa be7ido gishshau, ha77i taani haiqqikkonne aikkobaa” yaagiis. </div><div class='p'> <span class="verse" id="V31">31&#160;</span>Hegaappe guyyiyan, Yooseefi ba ishanttanne ba aawaa so asata, “Taani Gibxxe kawuwaakko baana; baada ayyo, ‘Kanaane biittan de7iya ta ishanttinne ta aawaa so asai taakko yiidosona.  <span class="verse" id="V32">32&#160;</span>Eti dorssa henttanchcha; eti mehe heemmoosona; eti banttanaara bantta dorssata, bantta miizzatanne banttayyo de7iyaabaa ubbaa ekkidi yiidosona’ yaagana.  <span class="verse" id="V33">33&#160;</span>Kawoi inttena xeesissidi, ‘Intte oosoi aibee?’ yaagidi oichchikko,  <span class="verse" id="V34">34&#160;</span>intte ayyo, ‘Nuuni ne ashkkarati naatettaasappe doommidi, nu aawatudankka mehiyaa heemmeettees’ yaagite. Yaagikko i inttena Geseema biittan wottana; aissi giikko, dorssa henttanchcha ubbi Gibxxe asan karettidabaa” yaagiis. </div><ul class='tnav'>
<li><a href='index.htm'>Doomettaabaa</a></li>
<li><a href='GEN45.htm'>&lt;</a></li>
<li><a href='GEN.htm'>46</a></li>
<li><a href='GEN47.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
