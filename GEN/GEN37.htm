<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Doomettaabaa 37</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Doomettaabaa</a></li>
<li><a href='GEN36.htm'>&lt;</a></li>
<li><a href='GEN.htm'>37</a></li>
<li><a href='GEN38.htm'>&gt;</a></li>
</ul>
<div class="main">
 
<div class='chapterlabel' id="V0"> 37</div><div class='s'>Yooseefanne A Ishantta </div><div class='p'> <span class="verse" id="V1">1&#160;</span>Yaaqoobi ba aawai de7ido Kanaane biittan uttiis. </div><div class='p'> <span class="verse" id="V2">2&#160;</span>Yaaqooba naati hanidobai hagaappe kaallidi xaafettidaagaa. </div><div class='p'>Yooseefi tammanne laappun laitta na7a gidido wode, ba aawaa kaadumatatuppe, Baalippenne Zilppippe yelettida ba ishanttuura wudiyaa heemmees. He wode i ba aawaayyo eti oottido iitabaa yootees. </div><div class='p'> <span class="verse" id="V3">3&#160;</span>Israa7eeli Yooseefa cimidi yelido gishshau, ba hara attuma naatu ubbaappe aattidi siiqees. I ayyo alleeqettida maayuwaa giigissiis.  <span class="verse" id="V4">4&#160;</span>A ishantti bantta aawai a etappe aattidi siiqiyoogaa be7ido wode, eti a ixxidi, keha qaala ayyo haasayanau danddayibookkona. </div><div class='p'> <span class="verse" id="V5">5&#160;</span>Yooseefi aimo aimottidi, ba ishanttuyyo yootiis; yootin eti a yaa darissidi ixxidosona.  <span class="verse" id="V6">6&#160;</span>I eta, “Taani aimottido aimuwaa siyite.  <span class="verse" id="V7">7&#160;</span>Nuuni gaden mirqqiyaa qachchishin, ta mirqqee issi kuttan denddidi sitti giidi eqqi bayin, intte mirqqeti yuuyi aadhdhidi ta mirqqiyaassi ziggidosona” yaagiis. </div><div class='p'> <span class="verse" id="V8">8&#160;</span>Yaagin a ishantti a, “Neeni nu bollan kawotana hanaiyye? Woikko nuna tumu haarana hanaiyye?” yaagidosona. Eti a aimuwaa gishshaunne a oduwaa gishshau, yaa darissidi ixxidosona. </div><div class='p'> <span class="verse" id="V9">9&#160;</span>Qassi Yooseefi hara aimuwaa aimottidi, ba ishanttuyyo yootiis; “Siyite; taani hara aimuwaakka aimottaas. He aimuwan awai, aginainne tammanne isiini xoolintteti taayyo ziggoosona” yaagiis. </div><div class='p'> <span class="verse" id="V10">10&#160;</span>Ba aawaayyoonne ba ishanttuyyo he aimuwaa yootido wode, a aawai a, “Hagee neeni aimottidoogee aiba aimoo? Tumu taani, ne aayyiyaanne ne ishantti yiidi, ne sinttan sa7an gufannidi neeyyo zigganeeyye?” yaagidi seeriis.  <span class="verse" id="V11">11&#160;</span>A ishantti a qanaatidosona; shin a aawai ha yohuwaa ba wozanan wottiis. </div><div class='s'>Ishantti Yooseefa Baizzidosona </div><div class='p'> <span class="verse" id="V12">12&#160;</span>Issi gallassi a ishantti Sekeema matan bantta aawaa dorssaa heemmanau biidosona;  <span class="verse" id="V13">13&#160;</span>bin Israa7eeli Yooseefa, “Ne ishantti Sekeeman wudiyaa heemmiyoogaa eraasa. Haaya; taani nena etakko kiittana” yaagiis. </div><div class='p'>Yaagin Yooseefi, “Eeno” yaagiis. </div><div class='p'> <span class="verse" id="V14">14&#160;</span>Yaagin i a, “Ba; baada ne ishanttinne wudee saro gidiyoogaa be7a; be7ada etabaa taayyo yootaasa” yaagiis. Yaagidi a Kebroona dilbbaappe kiittiis. </div><div class='p'>Kiitettidi i Sekeema biis.  <span class="verse" id="V15">15&#160;</span>Yan dembbaa giddon i yaa haa simerettishin, issi asi a demmidi, “Na7au, ai koyai?” yaagidi oichchiis. </div><div class='p'> <span class="verse" id="V16">16&#160;</span>Oichchin i, “Ta ishantta koyais; eti wudiyaa heemmiyoosai awaanakkonne hailaa taayyo odarkkii!” yaagiis. </div><div class='p'> <span class="verse" id="V17">17&#160;</span>Yaagin bitanee, “Hagaappe denddiichchidosona; eti, ‘Nuuni Dootaana boos’ giishin siyaas” yaagiis. Hegaa gishshau, Yooseefi ba ishanttu geeduwaa biidi, eta Dootaanan demmiis. </div><div class='p'> <span class="verse" id="V18">18&#160;</span>SHin i haahuwan de7ishin, eti a be7idosona; i etakko gakkennan de7ishin, eti a woranau a bolli maqettidosona.  <span class="verse" id="V19">19&#160;</span>Issoi issuwaa, “Be7ite! Aimuwaawai yees.  <span class="verse" id="V20">20&#160;</span>Haayite; a woridi, ha ollatuppe issuwaa giddo yeggoos. Hegaappe guyyiyan, ‘Iita do7i a miis’ yaagana; yaatidi a aimoi ehiyoobaa be7ana” yaagidosona. </div><div class='p'> <span class="verse" id="V21">21&#160;</span>Roobeeli hegaa siyido wode, eta kushiyaappe a ashshanau koyidi, “A worennan aggoos.  <span class="verse" id="V22">22&#160;</span>Suutta gussoppite; a intte bazzuwan de7iya ha ollaa giddo olite; a bolli kushe wottoppite” yaagiis. Roobeeli hagaa a etappe ashshidi guyye a aawaakko yeddanau giis. </div><div class='p'> <span class="verse" id="V23">23&#160;</span>Yooseefi ba ishanttukko gakkido wode, i maayido alleeqettida maayuwaa appe qaari ekkidosona;  <span class="verse" id="V24">24&#160;</span>a efiidi haatti bainna mela ollan yeggidosona. </div><div class='p'> <span class="verse" id="V25">25&#160;</span>Eti bantta qumaa maanau uttidaashin, Isimaa7eela asati Gibxxe baanau Gala7aadeppe yiyaageeta xoqqu giidi be7idosona; eti bantta gaameelan sawuwaa, balasaane giyo xaliyaanne karbbiyaa caani wottidosona. </div><div class='p'> <span class="verse" id="V26">26&#160;</span>Yihudai ba ishantta, “Nuuni nu ishaa woridi a suuttaa qosiyaabaa gidikko nuna ai go77ii?  <span class="verse" id="V27">27&#160;</span>Haayite; a Isimaa7eelatuyyo baizzoos; a bolli nu kushiyaa wottokko; aissi giikko, i nu ishaa, nu ashuwaa” yaagiis. Yaagin a ishantti maayidosona.  <span class="verse" id="V28">28&#160;</span>Hegaa gishshau Midiyaama biittaa zal77anchchati hegaara aadhdhishin, a ishantti Yooseefa ollaappe kessidi, Isimaa7eela asatuyyo laatamu xaqara biran baizzidosona. Baizzin eti Yooseefa Gibxxe biittaa efiidosona. </div><div class='p'> <span class="verse" id="V29">29&#160;</span>Roobeeli ollaakko simmidi, Yooseefi yan bainnaagaa be7ido wode, azzanidi ba maayuwaa pooshshiis.  <span class="verse" id="V30">30&#160;</span>I guyye ba ishanttukko biidi, “Na7ai yan baawa; ha77i taani au booshsha!” yaagiis. </div><div class='p'> <span class="verse" id="V31">31&#160;</span>Hegaappe guyyiyan eti Yooseefa maayuwaa ekkidi, deeshsha orggiyaa shukkidi, he suuttan naaqqidosona.  <span class="verse" id="V32">32&#160;</span>Alleeqettida a maayuwaa bantta aawaakko efiidi a, “Nuuni hagaa demmida; hagee ne na7aa maayuwaakkonne ane xeella” yaagidosona. </div><div class='p'> <span class="verse" id="V33">33&#160;</span>Yaagin maayuwaa i eridi, “Hagee ta na7aa maayuwaa! Iita do7i a mirggiis. Yooseefi tumakka zaazettiichchiis” yaagiis. </div><div class='p'> <span class="verse" id="V34">34&#160;</span>Yaagidi Yaaqoobi azzanidi, ba maayuwaa peeriis; ba xeessan waaruwaa gixxidi, ba na7aayyo daro gallassaa yeekkiis.  <span class="verse" id="V35">35&#160;</span>A attuma naatinne macca naati ubbai a minttettanau yiidosona; shin i minnennan ixxiis; ixxidi, “CHii, taani yeekkaidda ta na7aakko baada, duufuwan gelana” yaagidi, a aawai ayyo yeekkiis. </div><div class='p'> <span class="verse" id="V36">36&#160;</span>He wode Midiyaama biittaa asati Yooseefa Gibxxe kawuwaa oosanchchaa PHoxiifaarayyo Gibxxen baizzidosona; i naagiyaageetu halaqa. </div><ul class='tnav'>
<li><a href='index.htm'>Doomettaabaa</a></li>
<li><a href='GEN36.htm'>&lt;</a></li>
<li><a href='GEN.htm'>37</a></li>
<li><a href='GEN38.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
