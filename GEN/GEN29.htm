<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Doomettaabaa 29</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Doomettaabaa</a></li>
<li><a href='GEN28.htm'>&lt;</a></li>
<li><a href='GEN.htm'>29</a></li>
<li><a href='GEN30.htm'>&gt;</a></li>
</ul>
<div class="main">
 
<div class='chapterlabel' id="V0"> 29</div><div class='s'>Yaaqoobi Laabaana Soo Gakkiis </div><div class='p'> <span class="verse" id="V1">1&#160;</span>Hegaappe guyyiyan, Yaaqoobi denddidi biidi, arshsho bagga asatu biitti gakkiis.  <span class="verse" id="V2">2&#160;</span>Gakkidi issi haattaa ollai dembban de7iyaagaa be7iis; heezzu dorssaa wudeti qassi he ollaa matan zin77idosona. Aissi giikko, wude ubbai haattaa uyiyoi he ollaappe. He haattaa ollaa doonan de7iya shuchchai gita.  <span class="verse" id="V3">3&#160;</span>Dorssaa wude ubbai hegan dagattido wode, he wudiyaa heemmiyaageeti haattaa ollaa doonaappe he shuchchaa gonddorssidi dorssaa ushshoosona. Ushshidi he shuchchaa ollaa doonan zaaridi wottoosona. </div><div class='p'> <span class="verse" id="V4">4&#160;</span>Yaaqoobi eta, “Ta ishatoo, intte auppe yiidetii?” yaagidi oichchiis. </div><div class='p'>Oichchin, “Nuuni Kaaraaneppe yiida” yaagidosona. </div><div class='p'> <span class="verse" id="V5">5&#160;</span>Yaagin i, “Naakoora na7aa na7aa Laabaana intte ereetiiyye?” yaagiis. </div><div class='p'>Yaagin, “Ee, a eroos” yaagidosona. </div><div class='p'> <span class="verse" id="V6">6&#160;</span>Yaaqoobi eta, “I lo77o de7ii?” yaagidi oichchiis. </div><div class='p'>Oichchin, “Ee, lo77o; a na7iyo Raaheelo dorssaa ekkada yiyaaro hanno be7a” yaagidosona. </div><div class='p'> <span class="verse" id="V7">7&#160;</span>Yaagin Yaaqoobi eta, “Be7ite; awai ha77i xoqqan de7ees; wudiyaa mehee soo shiiqiyo wodee biron gakkiichchibeenna; dorssaa ha77i ushshi efiidi, heemmite” yaagiis. </div><div class='p'> <span class="verse" id="V8">8&#160;</span>SHin eti, “Wude ubbai shiiqana gakkanaassinne, shuchchaa haatta ollaa doonaappe gonddorssana gakkanaassi, nuuni ushshanau danddayokko. Hegaappe guyyiyan, nuuni dorssaa ushshana” yaagidosona. </div><div class='p'> <span class="verse" id="V9">9&#160;</span>I biron haasayishin, Laabaana na7iyaa Raaheela ba aawaa dorssata laagga ekkada gakkaasu; aissi giikko, a dorssa henttanchchiyo.  <span class="verse" id="V10">10&#160;</span>Yaaqoobi ba aayee ishaa Laabaana na7iyo Raaheelo be7ido wodenne, ba aayee ishaa Laabaana dorssaa be7ido wode, biidi ollaa doonaappe shuchchaa gonddorssiis; gonddorssidi ba aayee ishaa dorssata haattaa ushshiis.  <span class="verse" id="V11">11&#160;</span>Yaaqoobi Raaheelo yeridi, ufaissau ba qaalaa xoqqissidi yeekkiis.  <span class="verse" id="V12">12&#160;</span>Yaaqoobi iyyo aawaa dabbonne Ribiqee na7aa gidiyoogaa Raaheeliyyo yootiis. Hegaa gishshau a woxxa baada ba aawaayyo yootaasu. </div><div class='p'> <span class="verse" id="V13">13&#160;</span>Laabaani ba michchee na7aa Yaaqooba woriyaa siyidosaarakka, aara gaittanau woxxiis. A idimmi yeridi, ba soo efiis. Yan Yaaqoobi hanidabaa ubbaa Laabaanayyo yootiis.  <span class="verse" id="V14">14&#160;</span>Yootin Laabaani a, “Neeni tumu ta ashonne ta suutta” yaagiis. Yaaqoobi aara issi agina kumettaa uttiis. </div><div class='s'>Yaaqoobi Raaheeli Gishshaunne Liyi Gishshau Laabaanassi Oottiis </div><div class='p'> <span class="verse" id="V15">15&#160;</span>Hegaappe guyyiyan Laabaani a, “Neeni taayyo dabbo gidido gishshau, tau coo mela oottuuteeyye? Ane neeyyo ai qanxxanau bessiyaakko taayyo yoota” yaagiis.  <span class="verse" id="V16">16&#160;</span>Laabaanayyo naa77u macca naati de7oosona; bairee sunttai Liyo, kaaleegee Raaheelo.  <span class="verse" id="V17">17&#160;</span>Liya aifiyaara cuca; shin Raaheela yallisanne puulanchcha. </div><div class='p'> <span class="verse" id="V18">18&#160;</span>Yaaqoobi Raaheelo siiqidi a, “Taani ne kaalo na7ee Raaheeli gishshau neeyyo laappun laittaa oottana” yaagiis. </div><div class='p'> <span class="verse" id="V19">19&#160;</span>Yaagin Laabaani, “O hara asau immanaappe neeyyo immiyoogee lo77o; neeni tanaara hagan de7a” yaagiis.  <span class="verse" id="V20">20&#160;</span>Hegaa gishshau Yaaqoobi Raaheelo ekkanau laappun laittaa oottiis; shin i o siiqiyo gishshau, ayyo amarida gallassa milatiis. </div><div class='p'> <span class="verse" id="V21">21&#160;</span>Hegaappe guyyiyan Yaaqoobi Laabaana, “Ta machchiyo tau imma; ta wodeenne polettiis; taani o ekkanau koyais” yaagiis.  <span class="verse" id="V22">22&#160;</span>Hegaa gishshau Laabaani hegan de7iya asaa ubbaa xeesidi, bullachchaa kessiis.  <span class="verse" id="V23">23&#160;</span>SHin sa7ai qammin, i ba na7iyo Liyo efiidi Yaaqoobau immiis. Immin Yaaqoobi o ekkiis.  <span class="verse" id="V24">24&#160;</span>Qassi Laabaani ba ashkkariyo Zilppo ba na7ee Liyissi danggiriixe gidanaadan immiis. </div><div class='p'> <span class="verse" id="V25">25&#160;</span>Sa7ai wonttin xeelliyo wode, hekko Liyo! Yaanin Yaaqoobi Laabaana, “Hagee neeni ta bolli oottidoogee aibee? Taani neeyyo oottidoi Raaheeli gishshassa gidenneeyye? Tana aissi cimmadii?” yaagiis. </div><div class='p'> <span class="verse" id="V26">26&#160;</span>Yaagin Laabaani a, “Nu biittan bairiyaa de7ishin, kaaliyo azinau immiyoogee woga gidenna.  <span class="verse" id="V27">27&#160;</span>He mishiratettaa saaminttaa wurssa; qassi kaalotiyaarokka nuuni neeyyo immana; hegaappe guyyiyan, hara laappun laittaa taayyo oottaasa” yaagiis. </div><div class='p'> <span class="verse" id="V28">28&#160;</span>Yaaqoobi hegaadan hanidi he saaminttaa wurssiis; hegaappe guyyiyan, Laabaani ba na7iyo Raaheelo ayyo immiis.  <span class="verse" id="V29">29&#160;</span>Qassi Laabaani ba ashkkariyo Baalo ba na7ee Raaheelissi danggiriixe gidanaadan immiis.  <span class="verse" id="V30">30&#160;</span>Yaaqoobi Raaheelokka ekkiis. Raaheelo Liyippe aattidi siiqiis. Hara laappun laittaa Laabaanayyo oottiis. </div><div class='s'>Yaaqoobassi Naati Yelettidosona </div><div class='p'> <span class="verse" id="V31">31&#160;</span>GODAI Liya siiqettabeennaagaa be7idi, iyyo yeliyo uluwaa dooyiis; shin Raaheela maine.  <span class="verse" id="V32">32&#160;</span>Liya shahaarada attuma na7aa yelaasu. A sunttaanne Roobeela<a href="#FN1" class="notemark">30<span class="popup"> Roobeela: Ha sunttaa birshshettai “Hashshu! Attuma na7aa!” woikko “Ta metuwaa be7iis” giyoogaa.</span></a> sunttaasu; aissi giikko a, “GODAI ta metuwaa be7iis; ha77i tumu tana ta azinai siiqana” yaagaasu. </div><div class='p'> <span class="verse" id="V33">33&#160;</span>A haranttuwaakka shahaarada attuma na7aa yelaasu. Yelada a, “GODAI taani siiqettabeennaagaa siyido gishshau, taayyo hagaakka gujjiis” yaagada, a Simoona<a href="#FN2" class="notemark">31<span class="popup"> Simoona: Ha sunttaa birshshettai “Siyiis” giyoogaa.</span></a> sunttaasu. </div><div class='p'> <span class="verse" id="V34">34&#160;</span> A haranttuwaakka shahaarada attuma na7aa yelaasu. Yelada a, “Taani ayyo heezzu attuma naata yelido gishshau, ta azinai ha77i tanaara waaxettana” yaagada, a Leewa<a href="#FN3" class="notemark">32<span class="popup"> Leewa: Ha sunttaa birshshettai “Waaxettana” giyoogaa.</span></a> sunttaasu. </div><div class='p'> <span class="verse" id="V35">35&#160;</span>A haranttuwaakka shahaarada attuma na7aa yelaasu. Yelada a, “Hachchiigan taani GODAA galatana” yaagaasu. Hegaa gishshau a Yihudaa<a href="#FN4" class="notemark">33<span class="popup"> Yihudaa: Ha sunttaa birshshettai “Galataa” giyoogaa.</span></a> sunttaasu. Hegaappe guyyiyan yeluwaa essaasu. </div><ul class='tnav'>
<li><a href='index.htm'>Doomettaabaa</a></li>
<li><a href='GEN28.htm'>&lt;</a></li>
<li><a href='GEN.htm'>29</a></li>
<li><a href='GEN30.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">30</span><a class="notebackref" href="#V32">29:32</a>
 <span class="fk">Roobeela: </span><span class="ft">Ha sunttaa birshshettai “Hashshu! Attuma na7aa!” woikko “Ta metuwaa be7iis” giyoogaa.</span></p>
<p class="f" id="FN2"><span class="notemark">31</span><a class="notebackref" href="#V33">29:33</a>
 <span class="fk">Simoona: </span><span class="ft">Ha sunttaa birshshettai “Siyiis” giyoogaa.</span></p>
<p class="f" id="FN3"><span class="notemark">32</span><a class="notebackref" href="#V34">29:34</a>
 <span class="fk">Leewa: </span><span class="ft">Ha sunttaa birshshettai “Waaxettana” giyoogaa.</span></p>
<p class="f" id="FN4"><span class="notemark">33</span><a class="notebackref" href="#V35">29:35</a>
 <span class="fk">Yihudaa: </span><span class="ft">Ha sunttaa birshshettai “Galataa” giyoogaa.</span></p>

<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
