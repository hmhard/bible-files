<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Ibraawe 10</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Ibraawe</a></li>
<li><a href='HEB09.htm'>&lt;</a></li>
<li><a href='HEB.htm'>10</a></li>
<li><a href='HEB11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='p'> <span class="verse" id="V1">1&#160;</span>Aissi giikko, higgiyau yaana lo77obaa eesho xalaalai de7ees; ayyo tumu leemisoi baawa. Ubba wode laittan laittan issi mala yarshshoi yarshshettees; hegaa gishshau, higgee Xoossaakko shiiqiya asa he yarshshon bali bainna asa oottanau mulekka danddayenna.  <span class="verse" id="V2">2&#160;</span>Xoossau goinniya asai ba nagaraappe muleera geeyidobaa gidiyaakko, bana zoriya wozanan naa77anttuwaa nagara qoppenna; qassi yarshshiyoogaakka aggi bayana.  <span class="verse" id="V3">3&#160;</span>SHin asai laittan laittan he yarshshuwan ba nagaraa hassayees.  <span class="verse" id="V4">4&#160;</span>Aissi giikko, korima suuttinne deeshsha suutti nagara xaissanau mulekka danddayenna. </div><div class='p'> <span class="verse" id="V5">5&#160;</span>Hegaa gishshau, Kiristtoosi ha sa7aa yaana haniiddi, hagaadan yaagiis; </div><div class='q'>“Neeni yarshshonne imo koyabaakka; </div><div class='q2'>shin taayyo bolla giigissadasa. </div><div class='q'> <span class="verse" id="V6">6&#160;</span>Neeni xuuggiyo yarshshuwaaninne </div><div class='q2'>nagaraa yarshshuwan mulekka ufaittakka. </div><div class='q'> <span class="verse" id="V7">7&#160;</span>Taani he wode, ‘Xaatta maxaafan </div><div class='q2'>tabai xaafettidoogaadankka, </div><div class='q'>Xoossau, taani neeni koyiyoogaa </div><div class='q2'>oottanau yaas’ yaagaas” </div><div class='m'>yaagiis.  <span class="verse" id="V8">8&#160;</span>Yarshshoi yarshshettana mala, higgee azaziyoobaa gidikkokka, Kiristtoosi koiro, “Neeni yarshsho, imo, xuuggiyo yarshshonne nagaraa yarshsho mulekka koyabaakka; hegeetun ufaittakka” yaagiis.  <span class="verse" id="V9">9&#160;</span>Hegaappe guyyiyan Kiristtoosi, “Xoossau, taani neeni koyiyoogaa oottanau yaas” yaagiis. Hegaa gishshau, Kiristtoosi naa77anttuwaa essanau koiroogaa xaissees.  <span class="verse" id="V10">10&#160;</span>Yesuus Kiristtoosi Xoossai koyidoogaa oottido gishshau, ba ashuwaa naa77anttennan issitoo yarshshidoogan nuuni nu nagaraappe geeyi aggida. </div><div class='p'> <span class="verse" id="V11">11&#160;</span>Qeese ubbai hachchi hachchi eqqidi, ba oosuwaa oottees; qassi nagara xaissanau mulekka danddayenna issi mala yarshshuwaa zaari zaaridi yarshshees.  <span class="verse" id="V12">12&#160;</span>SHin Kiristtoosi nagaraa gishshau, ubba wodiyau gidiya issi yarshshuwaa yarshshidi, Xoossaappe ushachcha baggaara utti aggiis.  <span class="verse" id="V13">13&#160;</span>Xoossai sinttappe Kiristtoosa morkketa Kiristtoosayyo tohuwan yedhdhiyoobaa oottana gakkanaassi, yaani naagees.  <span class="verse" id="V14">14&#160;</span>Aissi giikko, i issitoo yarshshidoogan, nagaraappe geeyidaageeta merinau bali bainnaageeta oottiis. </div><div class='p'> <span class="verse" id="V15">15&#160;</span>Qassi Geeshsha Ayyaanai nuuyyo markkattiiddi, hagaadan yaagees; </div><div class='q'> <span class="verse" id="V16">16&#160;</span>“Taani he gallassatuppe guyyiyan, </div><div class='q2'>etaara maacettiyo maachchai hagaa: </div><div class='q'>Taani ta higgiyaa eta qofan wottana; </div><div class='q2'>qassi eta wozanankka xaafana” </div><div class='m'>yaagees.  <span class="verse" id="V17">17&#160;</span>Qassi hegaappe guyyiyankka, </div><div class='q'>“Taani eta nagaraanne </div><div class='q2'>eta makkala oosuwaa naa77antto hassayikke” </div><div class='m'>yaagees.  <span class="verse" id="V18">18&#160;</span>Xoossai he nagara atto giido wode, nagara xaissanau hagaappe sinttau yarshsho koshshenna. </div><div class='s'>Xoossaakko SHiiqanau Koshshees </div><div class='p'> <span class="verse" id="V19">19&#160;</span>Simmi ta ishatoo, nuuni Yesuusa suuttaa baggaara Ubbaappe Aadhdhiya Geeshsha Sohuwaa gelanau nuuyyo xalatettai de7ees.  <span class="verse" id="V20">20&#160;</span>Kiristtoosi nuuyyo ooratta ogiyaanne de7o ogiyaa magalashuwaa baggaara, hegaa giyoogee ba bollaa baggaara dooyiis.  <span class="verse" id="V21">21&#160;</span>Nuuyyo Xoossaa keettan sunttettida gita qeesee de7iyo gishshau,  <span class="verse" id="V22">22&#160;</span>Nuuni suure wozanaara, tumu ammanuwaara, iitabaa zoriya wozanaappe geeyida wozanaaranne qassi xillo haattan meecettida bollaara Xoossaakko shiiqoos. </div><div class='p'> <span class="verse" id="V23">23&#160;</span>Nuuyyo immana giida Xoossai ammanttiyo gishshau, nuuni demmana giidi ufaissan naagi uttidoogaa mintti oiqqoos.  <span class="verse" id="V24">24&#160;</span>Issoi issuwaara waani siiqettanaakkonne qassi lo77o oosuwaa waati oottanaakko, issoi issuwau qoppoos.  <span class="verse" id="V25">25&#160;</span>Issooti issooti shiiquwaa meeze oottidi shiiqiyoogaadan, nuunikka issippe shiiqiyoogaa aggokko; shin Godaa gallassai matattiyoogaa intte be7iyo gishshau, issoi issuwaa minttettoos. </div><div class='p'> <span class="verse" id="V26">26&#160;</span>Nuuni tumatettaa eratettaa ekkirggidi, eriiddi nagara oottiyaabaa gidikko, hagaappe sinttau nagara xaissiya yarshshoi issibinne baawa.  <span class="verse" id="V27">27&#160;</span>SHin yashshiya pirddaa naagiyoogeenne Xoossaa ixxiya ubbaa maanau wolqqaama tamai de7ees.  <span class="verse" id="V28">28&#160;</span>Muuse higgiyau azazettenna urai, naa77u urai woi heezzu urai a bolli markkattikko, qareti bainnan haiqqees.  <span class="verse" id="V29">29&#160;</span>Xoossaa Na7aa karida urai, bana nagaraappe geeshshida Xoossaa maachchaa suuttaa tunabaadan qoppida urai, qassi aaro kehatettaa Geeshsha Ayyaanaa cayiya urai, ai keena iita pirddaa ekkanau bessiyaakkonne ane qoppite. </div><div class='p'> <span class="verse" id="V30">30&#160;</span>Aissi giikko, “Taani haluwaa kessananne kushiyaa zaarana” giidaagaa nuuni eroos; qassikka, “Godai ba asaa pirddana” yaagiis.  <span class="verse" id="V31">31&#160;</span>De7o Xoossaa kushiyan kunddanaagee daro yashshiyaabaa. </div><div class='p'> <span class="verse" id="V32">32&#160;</span>Intteyyo Xoossaa poo7oi poo7idoogaappe guyyiyan, intte daroban waayettidi, gita waretan genccido beni wodiyaa hassayite.  <span class="verse" id="V33">33&#160;</span>Issi issitoo inttena asa sinttan cayidosonanne paxa kaa7idosona; qassi hara wode hegaadan oottidoogeetuura issippe de7ideta.  <span class="verse" id="V34">34&#160;</span>Aissi giikko, qashuwan de7iya asatuyyo intte qarettideta; yaatidi intteyyo merinau wurenna ubbaappe aadhdhiya miishshai saluwan de7iyoogaa intte huuphen erido gishshau, inttebaa ubbaa ekkirgginkka ufaissan genccideta. </div><div class='p'> <span class="verse" id="V35">35&#160;</span>Hegaa gishshau, gita woituwaara de7iya intte xalatettaa oloppite.  <span class="verse" id="V36">36&#160;</span>Xoossai koyiyoogaa oottidi, i intteyyo immana giidoogaa ekkanau genccana koshshees.  <span class="verse" id="V37">37&#160;</span>Aissi giikko, Xoossaa maxaafai, </div><div class='q'>“Amarida wodee attiis. </div><div class='q2'>Yiyaagee yaana; gam77enna. </div><div class='q'> <span class="verse" id="V38">38&#160;</span>Ta xilloi ammanuwan de7ana. </div><div class='q'>SHin ooninne guyye simmikko, </div><div class='q2'>tana ufaissenna” </div><div class='m'>yaagees.  <span class="verse" id="V39">39&#160;</span>Nuuni ammanidi attidaageetu bagga gidiyoogaappe attin, guyye simmidi xayidaageetu bagga gidokko. </div><ul class='tnav'>
<li><a href='index.htm'>Ibraawe</a></li>
<li><a href='HEB09.htm'>&lt;</a></li>
<li><a href='HEB.htm'>10</a></li>
<li><a href='HEB11.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
