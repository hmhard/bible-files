<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Hoose7a 4</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Hoose7a</a></li>
<li><a href='HOS03.htm'>&lt;</a></li>
<li><a href='HOS.htm'>4</a></li>
<li><a href='HOS05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>GODAI Israa7eela Mootiis </div><div class='p'> <span class="verse" id="V1">1&#160;</span>Inttenoo, Israa7eela asatoo, GODAA qaalaa siyite! Aissi giikko, ha biittan de7iya asaa ubbaa GODAI mootiyoobai de7ees. Hegeekka, ha biittan ammanoi, siiqoinne Xoossaa eriyoogee baawa.  <span class="verse" id="V2">2&#160;</span>Ha biittan de7iyaabai qanggetta, worddo, asa woro, wuussanne shaaramuxa xalaala. Eti maachcha ubbaa kanttidosona; asaa woroi woruwaa kaallees.  <span class="verse" id="V3">3&#160;</span>Hegaa gaasuwan biittai melana; biittan de7iya ubbai daafurana. Sa7aa do7atikka, saluwaa kafotikka, harai attin, abbaa moletikka haiqqana. </div><div class='s'>GODAI Qeeseta Mootiis </div><div class='p'> <span class="verse" id="V4">4&#160;</span>GODAI hagaadan yaagees; “Inttenoo, qeesetoo, taani inttena mootiyoobai de7ees. Hegaa gishshau, ooninne hara asaara palamettoppo; qassi ooninne hara asa mootoppo.  <span class="verse" id="V5">5&#160;</span>Intte gallassi xubettana; hananabaa yootiyaageetikka inttenaara qammi xubettana. Hegaa gishshau, taani intte aayyiyo xaissana.  <span class="verse" id="V6">6&#160;</span>Ta asai eratettai xayin bayiis. Intte eratettaa ixxido gishshau, taanikka intte tau qeese gidanaagaa ixxais. Intte Xoossaa higgiyaa intte dogido gishshau, taanikka intte naata dogana. </div><div class='p'> <span class="verse" id="V7">7&#160;</span>“Qeeseti dari dari biido keenaa, tana darissi naaqqidosona; taanikka eta bonchchuwaa yeellau laammana.  <span class="verse" id="V8">8&#160;</span>Ta asaa nagarai etau quma gidiis; hegaa gishshau, eti ta asaa moorobaa ootissanau jaamoosona.  <span class="verse" id="V9">9&#160;</span>Qeesetikka asai haniyoogaadan hanana. Taani eta hanotaa gishshau, eta qaxxayana; qassi eta oosuwaadan, etau zaarana.  <span class="verse" id="V10">10&#160;</span>Eti GODAA aggido gishshau, maana, shin kallokkona; shaaramuxana, shin naata corayokkona. </div><div class='s'>GODAI Eeqau Goinniyoogaa Ixxees </div><div class='p'> <span class="verse" id="V11">11&#160;</span>“SHaaramuxatettai, gam77ida woine eessainne yelaga woine eessai ta asaa wozanaa bashshees.  <span class="verse" id="V12">12&#160;</span>Ta asai mittaappe oosettida eeqa misiliyaa zoriyaa oichchees; eta gatimai eta oishaa zaarees. SHaaramuxa ayyaanai eta balettiis; eti bantta Xoossaappe shaahettidi shaaramuxidosona.  <span class="verse" id="V13">13&#160;</span>Deretu huuphiyan yarshshuwaa yarshshoosona; keratu bollankka kuwai lo77o gidiyo adussanne daashsha mittatu garssankka ixaanaa cuwayoosona. </div><div class='p'>“Hegaa gishshau, intte macca naati shaaramuxa kiyoosona; intte naatu maccaasatikka shaaramuxoosona.  <span class="verse" id="V14">14&#160;</span>Intte macca naati shaaramuxiyo wodenne intte naatu maccaasati shaaramuxiyo wode, taani qaxxayikke; aissi giikko, attuma asati bantta huuphiyan shaaramuxiyaageetuura zuppetoosona; shaaramuxiyaageetuura yarshshuwaa yarshshoosona. Hegaa gishshau, akeekai bainna asai aadhdhi wodhdhana. </div><div class='p'> <span class="verse" id="V15">15&#160;</span>“Israa7eela asatoo, intte shaaramuxa kiyikkokka, Yihudaa asai intteegaadan, mooranchcha gidoppo. Gelggala booppite; Beeti-Aweenikka pude kiyoppite; ‘GODAI ero!’ yaagidi caaqqoppite.  <span class="verse" id="V16">16&#160;</span>Israa7eela asai makkalanchcha usseedan makkaliis. Yaatin, GODAI eta aaho dembban dorssa maratudan waatidi heemmanee?  <span class="verse" id="V17">17&#160;</span>Efireema asai eeqatun gaittiis; eta aggiigite.  <span class="verse" id="V18">18&#160;</span>Eti daro woiniyaa uyi simmidi, shaaramuxiyoogaa aggokkona; eta haariyaageetikka yeellayiyaabaa keehippe dosoosona.  <span class="verse" id="V19">19&#160;</span>Carkkoi eta efaana; bantta eeqau yarshshido yarshshotu gaasuwan eti yeellatana. </div><ul class='tnav'>
<li><a href='index.htm'>Hoose7a</a></li>
<li><a href='HOS03.htm'>&lt;</a></li>
<li><a href='HOS.htm'>4</a></li>
<li><a href='HOS05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
