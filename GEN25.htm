<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Doomettaabaa 25</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Doomettaabaa</a></li>
<li><a href='GEN24.htm'>&lt;</a></li>
<li><a href='GEN.htm'>25</a></li>
<li><a href='GEN26.htm'>&gt;</a></li>
</ul>
<div class="main">
 
<div class='chapterlabel' id="V0"> 25</div><div class='s'>Abrahaami Hara Naata Yeliis </div><div class='r'>(Hanidabaa Odiya Koiro Maxaafaa 1:32-33) </div><div class='p'> <span class="verse" id="V1">1&#160;</span>Qassi Abrahaami Qaxuro geetettiya hara machchiyo ekkiis.  <span class="verse" id="V2">2&#160;</span>A Ziimiraana, Yoqishaana, Madaana, Midiyaama, Yishibaaqanne SHuha ayyo yelaasu. </div><div class='p'> <span class="verse" id="V3">3&#160;</span>Yoqishaani Saabanne Dadaana yeliis. Dadaani Ashooreta, Lexuushetanne Le7aamata yeliis. </div><div class='p'> <span class="verse" id="V4">4&#160;</span>Midiyaama naati Eefa, Efeera, Hanooka, Abiidaa7anne Elddaa7a. Hageeti ubbaikka Qaxuri naata. </div><div class='p'> <span class="verse" id="V5">5&#160;</span>Abrahaami babaa ubbaa Yisaaqa laatissiis.  <span class="verse" id="V6">6&#160;</span>SHin i biron paxa de7iiddi, ba kaadumatatuppe yelido naatussi bau de7iyaabaappe woitiis. Woitidi ba na7aa Yisaaqappe eta shaakkidi, arshsho bagga biittau yeddiis. </div><div class='s'>Abrahaama Haiquwaa </div><div class='p'> <span class="verse" id="V7">7&#160;</span>Abrahaami muleera issi xeetanne laappun tammanne ichchashu laittaa de7iis.  <span class="verse" id="V8">8&#160;</span>Abrahaami daro wodiyaa de7idi, lo77o ceeggidi haiqqiis; haiqqidi ba maizzan gaittiis.  <span class="verse" id="V9">9&#160;</span>A naati Yisaaqinne Isimaa7eeli a Maakipheela giyo gonggolo duufuwan moogidosona; he gonggoloi Mamire matan, Hiitiyaa Xoohaara na7aa Efiroona gadiyan de7ees.  <span class="verse" id="V10">10&#160;</span>Hegeenne Abrahaami Hiitetuppe shammido gadiyaa. Abrahaami ba keettaayyiyaa Saara moogettidosan moogettiis.  <span class="verse" id="V11">11&#160;</span>Abrahaami haiqqidoogaappe guyyiyan, Xoossai a na7aa Yisaaqa anjjiis. He wode Yisaaqi, “Tana Be7iya De7o Xoossaa Pulttuwaa” giyo pulttuwaa matan de7ees. </div><div class='s'>Isimaa7eela Yeletaa </div><div class='p'> <span class="verse" id="V12">12&#160;</span>Saari ailliyaa, Gibxxeppe yiida Aggaara, Abrahaamayyo yelido na7aa Isimaa7eela yeletai hagaappe kaallidi xaafettidaagaa.  <span class="verse" id="V13">13&#160;</span>Isimaa7eela naati bantta sunttaaninne bantta yeletaa maaran hageeta; hegeetinne: Nabaayoota, Qeedaara, Adibi7eela, Mibssaama,  <span class="verse" id="V14">14&#160;</span>Mishimaa7a, Duuma, Maasa,  <span class="verse" id="V15">15&#160;</span>Hadaada, Teema, Yixura, Naafiishanne Qeedima.  <span class="verse" id="V16">16&#160;</span>Isimaa7eela naati hageeta; eta sunttai eta moottaaninne de7iyo man77iyan hagaa. Eti bantta yarankka tammanne naa77u halaqata.  <span class="verse" id="V17">17&#160;</span>Isimaa7eeli muleera xeetanne hasttamanne laappun laittaa de7idi, haiqqiis; haiqqidi ba maizzan gaittiis.  <span class="verse" id="V18">18&#160;</span>Isimaa7eela zareti Gibxxeppe awai mokkiyo baggan de7iya Hawiilappenne SHurappe gidduwan, Asoora efiya ogiyaa matan de7idosona. Eti bantta ishanttu ubbaara morkkiyan de7idosona. </div><div class='s'>Yisaaqa Yeletaa </div><div class='p'> <span class="verse" id="V19">19&#160;</span>Abrahaama na7aa Yisaaqa yeletai hagaappe kaallidi xaafettidaagaa. Abrahaami Yisaaqa yeliis.  <span class="verse" id="V20">20&#160;</span>Yisaaqau laittai oitamaa gidido wode, Ribiqo ekkiis; a Masphphexoomiyan de7iya Sooriyaa Baatu7eela na7iyoonne Sooriyaa Laabaana michchiyo.  <span class="verse" id="V21">21&#160;</span>Yisaaqi ba keettaayyiyaa maine gidido gishshau, iyyo GODAA woossiis; woossin GODAI a woosaa siyiis. Yaatin a keettaayyiyaa Ribiqa shahaaraasu.  <span class="verse" id="V22">22&#160;</span>SHin i ulo giddon de7iya naati mentte gidi uttidi, issoi issuwaara sugettidosona; yaatin a, “Hagee tau aissi hanii?” yaagaasu. Hegaa gishshau GODAA oichchanau baasu. </div><div class='p'> <span class="verse" id="V23">23&#160;</span>Bin GODAI iyyo, “Ne uluwan naa77u kawotettai de7ees; qassi ne giddon de7iya naa77u dere asati issoi issuwaappe shaahettana; issi dere asati hinkkootuppe minnana; qassi bairai kaaluwaayyo azazettana” yaagiis. </div><div class='p'> <span class="verse" id="V24">24&#160;</span>A yeliyo wodee gakkin, i uluwan mentte attuma naati de7oosona.  <span class="verse" id="V25">25&#160;</span>Koiro yelettidaagee arssa; a bollaa ubbaa ikisee maayiis; hegaa gishshau eti a Eesawa<a href="#FN1" class="notemark">24<span class="popup"> Eesawa: Ha sunttaa birshshettai “Ikisaamaa” giyoogaa.</span></a> giidi sunttidosona.  <span class="verse" id="V26">26&#160;</span>Hegaappe guyyiyan, a ishai yelettiis; yelettiiddi i ba kushiyan Eesawa ginddiyaa oiqqi uttiis; hegaa gishshau a Yaaqooba<a href="#FN2" class="notemark">25<span class="popup"> Yaaqooba: Ha sunttaa birshshettai “Ginddiyaa oiqqiyaagaa” giyoogaa.</span></a> giidi sunttidosona. Ribiqa eta yelido wode, Yisaaqau usuppun tammu laitta gidiis. </div><div class='p'> <span class="verse" id="V27">27&#160;</span>Naati diccidosona; Eesawi shankkaa hiillaa eriya bazzo asa gidiis; shin Yaaqoobi dunkkaaniyan de7iya woppa asa gidiis.  <span class="verse" id="V28">28&#160;</span>Yisaaqi Eesawa siiqiis; aissi giikko, i shankkatidobaappe maanau dosiis; shin Ribiqa Yaaqooba siiqaasu. </div><div class='p'> <span class="verse" id="V29">29&#160;</span>Issitoo Yaaqoobi woxiyaa kattishin, Eesawi namisai woridoogee, bazzoppe yiis.  <span class="verse" id="V30">30&#160;</span>Eesawi Yaaqooba, “Tana ha zo7o woxiyaappe miza; tana namisai worees” yaagiis. (Hegaa gishshau qassi a sunttai Eedooma<a href="#FN3" class="notemark">26<span class="popup"> Eedooma: Ha sunttaa birshshettai “Zo7uwaa” giyoogaa.</span></a> geetettiis.) </div><div class='p'> <span class="verse" id="V31">31&#160;</span>Yaaqoobi a, “Koiro taayyo ne bairatettaa baizza” yaagiis. </div><div class='p'> <span class="verse" id="V32">32&#160;</span>Yaagin Eesawi, “Be7a! Taani haiqqana hanais; ha bairatettan tau ai go77i de7ii?” yaagiis. </div><div class='p'> <span class="verse" id="V33">33&#160;</span>Yaagin Yaaqoobi zaaridi, “Ane taayyo koiro neeni caaqqa” yaagiis. Yaagin i caaqqiis; ba bairatettaanne Yaaqoobau baizziis.  <span class="verse" id="V34">34&#160;</span>Baizzin Yaaqoobi Eesawassi buddeenaanne misiraa woxiyaa immiis; immin i miisinne uyiis; hegaappe guyyiyan denddidi biis. Eesawi ba bairatettaa hagaadan kariis. </div><ul class='tnav'>
<li><a href='index.htm'>Doomettaabaa</a></li>
<li><a href='GEN24.htm'>&lt;</a></li>
<li><a href='GEN.htm'>25</a></li>
<li><a href='GEN26.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">24</span><a class="notebackref" href="#V25">25:25</a>
 <span class="fk">Eesawa: </span><span class="ft">Ha sunttaa birshshettai “Ikisaamaa” giyoogaa.</span></p>
<p class="f" id="FN2"><span class="notemark">25</span><a class="notebackref" href="#V26">25:26</a>
 <span class="fk">Yaaqooba: </span><span class="ft">Ha sunttaa birshshettai “Ginddiyaa oiqqiyaagaa” giyoogaa.</span></p>
<p class="f" id="FN3"><span class="notemark">26</span><a class="notebackref" href="#V30">25:30</a>
 <span class="fk">Eedooma: </span><span class="ft">Ha sunttaa birshshettai “Zo7uwaa” giyoogaa.</span></p>

<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
