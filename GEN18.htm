<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Doomettaabaa 18</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Doomettaabaa</a></li>
<li><a href='GEN17.htm'>&lt;</a></li>
<li><a href='GEN.htm'>18</a></li>
<li><a href='GEN19.htm'>&gt;</a></li>
</ul>
<div class="main">
 
<div class='chapterlabel' id="V0"> 18</div><div class='s'>Heezzu Imattata </div><div class='p'> <span class="verse" id="V1">1&#160;</span>Abrahaami Mamire wolatu gitatu garssan ba dunkkaaniyaa penggen seeta gallassan uttidaashin, GODAI ayyo qoncciis.  <span class="verse" id="V2">2&#160;</span>Abrahaami xoqqu giidi xeellidi heezzu asati a matan eqqidaageeta be7iis; be7idi etaara gaittanau ba dunkkaaniyaa penggeppe denddidi woxxiis; woxxi gakkidi, biittan hokkidi, eta sinttan ziggiis.  <span class="verse" id="V3">3&#160;</span>Ziggi simmidi i, “Abeet ta godau, taani ne sinttan nashettidabaa gidikko, tana ne ashkkaraa aggada aadhdhoppa.  <span class="verse" id="V4">4&#160;</span>Hai guutta haatti yo; yin intte tohoi meecettin, ha mittaa kuwan shemppi ekkite.  <span class="verse" id="V5">5&#160;</span>Intte ha77i taakko intte ashkkaraakko yiido gishshau, gazddidi intte biyoosaa baana mala, taani intteyyo miyoobaa ehais” yaagiis. </div><div class='p'>Yaagin eti, “Daro lo77o; neeni giyoogaadan ootta” yaagidosona. </div><div class='p'> <span class="verse" id="V6">6&#160;</span>Yaagin Abrahaami dunkkaaniyaa giddo Saarikko eesoti biidi, “Eesotada liiqo xiilliyaappe heezzu kere gidiyaagaa ekka munaqqada oittaa uukka” yaagiis.  <span class="verse" id="V7">7&#160;</span>Qassi, Abrahaami ba wudiyaakko woxxi biidi, lo77o anqqara maraa dooridi, issi ashkkarau immin, i eesuwan shukkidi giigissiis.  <span class="verse" id="V8">8&#160;</span>Yaatin Abrahaami meqqida maattaanne giigissido maraa ashuwaa imattatu sintti aattiis; eti miishin, i he mittaa garssan eta matan eqqiis. </div><div class='p'> <span class="verse" id="V9">9&#160;</span>Eti a, “Ne keettaayyiyaa Saara awaanee?” yaagidi oichchidosona. </div><div class='p'>Oichchin i, “Hinin dunkkaane giddon de7ausu” yaagiis. </div><div class='p'> <span class="verse" id="V10">10&#160;</span>Yaagin GODAI a, “Taani laitti hannoode tumu neekko simmana; he wode ne keettaayyiyaa Saara attuma na7a yelana” yaagiis. </div><div class='p'>Saara he wode appe guyye baggaara de7iya dunkkaaniyaa penggen de7iyaara hegaa siyausu.  <span class="verse" id="V11">11&#160;</span>Abrahaaminne Saara bantta laittaa keehi sugidi ceggiichchidosona. Saariyyo kushe qitai yiyoogaa aggirggiis.  <span class="verse" id="V12">12&#160;</span>Hegaa gishshau Saara ba wozanan, “Taani ha77i cima wuraichchidoogaappe guyyiyaaninne ta godai ceeggidoogaappe guyyiyan, ha77i taayyo attuma asaara gaittiyoogee waani hananee?” yaagada miiccaasu. </div><div class='p'> <span class="verse" id="V13">13&#160;</span>GODAI Abrahaama he wode, “ ‘Taani cimaichchidoogaappe guyyiyan, tumu na7a yelaneeyye?’ gaada, Saara aissi miiccadee?  <span class="verse" id="V14">14&#160;</span>GODAU danddayettennabi tumu de7iiyye? Laitti hannoode taani neekko simmana; he wode Saara attuma na7a yelana” yaagiis. </div><div class='p'> <span class="verse" id="V15">15&#160;</span>Yaagin Saara keehi yayyido gishshau, “Taani miiccabeikke” yaagada lahottaasu. </div><div class='p'>SHin i, “Ee, neeni tumu miiccadasa” yaagiis. </div><div class='s'>Abrahaami Sadooma Gishshau Gaannatiis </div><div class='p'> <span class="verse" id="V16">16&#160;</span>Hegaappe guyyiyan asati denddidi biidi, Sadooma katamaa duge zaari xeellidosona; Abrahaaminne eta moissiiddi etaara biis.  <span class="verse" id="V17">17&#160;</span>GODAI he wode, “Taani ta oottana haniyoobaa Abrahaamappe qosikke.  <span class="verse" id="V18">18&#160;</span>Abrahaami tumuppe gitanne wolqqaama kawotetta gidana; ha sa7aa kawotettati ubbai a baggaara anjjettana.  <span class="verse" id="V19">19&#160;</span>Aissi giikko, xillotettaanne pirddaa oottidi, GODAA ogiyaa naaganaadan ba naatanne baappe guyyiyan, ba so asaa i zorana mala, taani a dooraas; hegeenne GODAI Abrahaamayyo immana giidoogaa ubbaa polanaassa” yaagiis. </div><div class='p'> <span class="verse" id="V20">20-21&#160;</span>Yaagidi GODAI Abrahaama, “Sadoomappenne Gamoorappe waassiyo waasoi keehi darido gishshaunne eta nagarai keehi deexxido gishshau, eti oottidobi taakko gakkida waasuwaa keesa iitakkonne be7anau ane taani duge wodhdhais; hegaa mala iita gidana xayikkonne erana” yaagiis. </div><div class='p'> <span class="verse" id="V22">22&#160;</span>Hegaappe guyyiyan, naa77u asati Sadoomakko simmidi biidosona; shin Abrahaami GODAA sinttan eqqidosankka de7ees.  <span class="verse" id="V23">23&#160;</span>He wode Abrahaami akko shiiqidi yaagiis; “Tumu neeni xillota iitatuura xaissuutee?  <span class="verse" id="V24">24&#160;</span>He gita kataman ishatamu xilloti de7iyaakkokka, neeni xaissuutee? Neeni an de7iya ishatamu xillotu gishshau he katamaa ashshikkii?  <span class="verse" id="V25">25&#160;</span>Hegee neeppe haakko; xillota iitatuura woriyoogeenne xillotanne iitata issi aifiyan xeelliyoogee neeppe haakko. Ha sa7aa ubbaa pirddiyaagee xillo pirddenneeyye?” yaagiis. </div><div class='p'> <span class="verse" id="V26">26&#160;</span>Yaagin GODAI, “He Sadooma kataman ishatamu xilloti de7ikko, he sohuwaa ubbaa eta gishshau taani ashshana” yaagiis. </div><div class='p'> <span class="verse" id="V27">27&#160;</span>Hegaappe guyyiyan Abrahaami, “Taani biittanne bidintta gidaidda ta Godaara xalan haasayanau simmi doommaichchaas;  <span class="verse" id="V28">28&#160;</span>ishatamu xillotuppe ichchashai paccikko, neeni he ichchashatu gishshau he katamaa ubbaa xaissuutee?” yaagiis. </div><div class='p'>Yaagin GODAI, “Taani yan oitamanne ichchashu xillota demmikko, he katamaa xaissikke” yaagiis. </div><div class='p'> <span class="verse" id="V29">29&#160;</span>Abrahaami zaarettidikka, “Yan oitamaa xalaalai beettikko shin?” yaagiis. </div><div class='p'>Yaagin i, “Taani he oitamatu gishshau, he katamaa xaissikke” yaagiis. </div><div class='p'> <span class="verse" id="V30">30&#160;</span>Hegaappe guyyiyan i, “Hai Godai taayyo hanqqettoppo; taani gujjadakka haasayais. Yan hasttamaa xalaalai beettikko shin?” yaagiis. </div><div class='p'>Yaagin GODAI, “Taani yan hasttamaa demmikko, he katamaa xaissikke” yaagiis. </div><div class='p'> <span class="verse" id="V31">31&#160;</span>Abrahaami qassikka, “Taani Godaara xalan haasayanau doommaichchaas; yan laatamaa xalaalai beettikko shin?” yaagiis. </div><div class='p'>Yaagin GODAI, “He laatamatu gishshau taani a xaissikke” yaagiis. </div><div class='p'> <span class="verse" id="V32">32&#160;</span>Hegaappe guyyiyan Abrahaami, “Hai Godai taayyo hanqqettoppo; taani mexi issitoo haasayais; yan tammaa xalaalai beettikko shin?” yaagiis. </div><div class='p'>Yaagin GODAI, “He tammatu gishshau taani he katamaa xaissikke” yaagiis. </div><div class='p'> <span class="verse" id="V33">33&#160;</span>GODAI Abrahaamaara haasayaa wurssidoogaappe guyyiyan biis; Abrahaamikka ba soo simmiis. </div><ul class='tnav'>
<li><a href='index.htm'>Doomettaabaa</a></li>
<li><a href='GEN17.htm'>&lt;</a></li>
<li><a href='GEN.htm'>18</a></li>
<li><a href='GEN19.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
