<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 4</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB03.htm'>&lt;</a></li>
<li><a href='JOB.htm'>4</a></li>
<li><a href='JOB05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Elifaazi Koiro Haasayido Haasayaa </div><div class='p'> <span class="verse" id="V1">1&#160;</span>Hegaappe guyyiyan, Temaana biittaappe yiida Elifaazi zaaridi, hagaadan yaagiis;  <span class="verse" id="V2">2&#160;</span>“Issi uri nenaara xalidi haasayikko, neeni lanccuutee? SHin haasayennaaninne agganai oonee?  <span class="verse" id="V3">3&#160;</span>Be7a, neeni darota tamaarissadasa; arggaacida kushetakka minttettadasa.  <span class="verse" id="V4">4&#160;</span>Ne qaalai xubettidaageeta kaafidi essiis; daafurida gulbbatatakka minttiis.  <span class="verse" id="V5">5&#160;</span>SHin ha77i metoi neekko yiis; yin neeni genccabaakka. Metoi nena gakkin, neeni shabbirettadasa.  <span class="verse" id="V6">6&#160;</span>Neeni Xoossaassi yayyiyoogee nena ammanttidi wottennee? Ne hemettiyo suure hemetai neeyyo hidoota gidennee? </div><div class='p'> <span class="verse" id="V7">7&#160;</span>“Ane neeni ha77i qoppa: geeshsha gidida asan xayidai oonee? Woikko suure asi awan xoqollettidi xayi erii?  <span class="verse" id="V8">8&#160;</span>Taani be7idoogaadan, iitatettaa goyidi, metuwaa zeriyaageeti iitatettaanne metuwaa cakkana.  <span class="verse" id="V9">9&#160;</span>Eti Xoossaappe kiyiya shemppuwan punettidi bayana; a hanqquwaa peenuqettankka eti meetetti xayana.  <span class="verse" id="V10">10&#160;</span>Iitati gudiyaanne daariya gaammotu mala; shin Xoossai eta co77u ootteesinne eta achchaa menttees.  <span class="verse" id="V11">11&#160;</span>SHankkatidi miyoobaa demmibeenna gaammotudan, iitati namisan haiqqoosona; eta naatikka laalettoosona. </div><div class='p'> <span class="verse" id="V12">12&#160;</span>“Issi gallassi issi xuuri taakko yiis; he xuurai saasukettidi, ta haittan wodhdhiis.  <span class="verse" id="V13">13&#160;</span>Taani qammi xiskkuwaa kairidaashin, tana iita aimoi un77ettiis.  <span class="verse" id="V14">14&#160;</span>Tana yashshainne kokkorssai oiqqiis; oiqqidi ta meqetta ubbaa gajigajissiis.  <span class="verse" id="V15">15&#160;</span>Issibai ta som77uwaa pittiiddi, ta sinttaara kanttiis; kanttin dagamaappe denddidaagan ta bollan de7iya beelaalai eqqiis.  <span class="verse" id="V16">16&#160;</span>I ta sinttan eqqiis; shin i aibakko taani shaakkada eranau danddayabeikke. Hegaappe guyyiyan, co77u giidasaappe hagaadan yaagiya cenggurssaa siyaas;  <span class="verse" id="V17">17&#160;</span>‘Haiqqiya asi Xoossaa sinttan xillo gididi beettanau danddayii? Woikko asi bana Medhdhidaagaa sinttan geeshsha gididi beettanau danddayii?  <span class="verse" id="V18">18&#160;</span>Xoossai ba ashkkaratun ammanettenna; ba kiitanchchatunkka mooruwaa demmees.  <span class="verse" id="V19">19&#160;</span>Yaatin, urqqaappe merettidaageetun, eta de7uwaa baasoi baanaa gididoogeetun, bil77aappekka eesuwan haiqqiyaageetun ai keena daro mooroi beettanddeeshsha!  <span class="verse" id="V20">20&#160;</span>Maallado paxa de7iya asi omarssi gakkanaashin, ooninne hassayennan de7ishin haiqqees.  <span class="verse" id="V21">21&#160;</span>Eta de7uwaa xishee shodetti wodhdhiyo wode, eti aadhdhida eratettaa demmennan haiqqi bayoosona’ yaagiyaagaa siyaas. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB03.htm'>&lt;</a></li>
<li><a href='JOB.htm'>4</a></li>
<li><a href='JOB05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
