<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Maatiyoosa 24</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Maatiyoosa</a></li>
<li><a href='MAT23.htm'>&lt;</a></li>
<li><a href='MAT.htm'>24</a></li>
<li><a href='MAT25.htm'>&gt;</a></li>
</ul>
<div class="main">
 
<div class='chapterlabel' id="V0"> 24</div><div class='s'>Yesuusi Beeta Maqidasee Laalettanaagaa Kasetidi Odiis </div><div class='r'>(Marqqoosa 13:1-2; Luqaasa 21:5-6) </div><div class='p'> <span class="verse" id="V1">1&#160;</span>Yesuusi Beeta Maqidasiyaappe kiyidi biishin, Beeta Maqidasiyaa dirssa giddon de7iya keettata bessanau erissiyo ashkkarati akko yiidosona.  <span class="verse" id="V2">2&#160;</span>Yesuusi zaaridi eta, “Hagaa ubbaa be7eetii? Taani intteyyo tumaa odais; ha keettatun de7iya issi shuchchinne attennan ubbai qolettana” yaagiis. </div><div class='s'>Wodiyaa Wurssettaabaa </div><div class='r'>(Marqqoosa 13:3-13; Luqaasa 21:7-19) </div><div class='p'> <span class="verse" id="V3">3&#160;</span>Yesuusi Dabira Zaite giyo deriyaa bollan uttidaashin, erissiyo ashkkarati banttarkka akko yiidi a, “Hegee aude hananaakko, nuuyyo odarkkii; qassi ne yuussaayyoonne wodiyaa wurssettaayyo malaatai aiba gidanee?” yaagidosona. </div><div class='p'> <span class="verse" id="V4">4&#160;</span>Yesuusi zaaridi, eta hagaadan yaagiis; “Inttena ooninne balettenna mala naagettite.  <span class="verse" id="V5">5&#160;</span>Aissi giikko, daro asati ta sunttan, ‘Taani Kiristtoosa’ yaagiiddi yaana; yiidi daro asaa balettana.  <span class="verse" id="V6">6&#160;</span>Matan de7iya olaa cenggurssaanne haahuwan de7iya olaa oduwaa siyanau intte de7eeta; hegaa malabai hananau bessiyo gishshau, naagettite; hirggoppite; shin wurssettai biroona.  <span class="verse" id="V7">7&#160;</span>Aissi giikko, issi biittaa asai hara biittaa asaara olettana; qassi issi kawotettai hara kawotettaara olettana; koshainne biittaa qaattai ubbasan de7ana.  <span class="verse" id="V8">8&#160;</span>Hegee ubbaikka koiro leesso mala. </div><div class='p'> <span class="verse" id="V9">9&#160;</span>“Asai he wode inttena waissananne worana; ta sunttaa gishshau, dere ubbai inttena ixxana.  <span class="verse" id="V10">10&#160;</span>He wode daroti ammanuwaa aggana; bantta giddon issoi issuwaa aattidi immananne issoi issuwaa ixxana.  <span class="verse" id="V11">11&#160;</span>Qassi wordduwaa hananabaa yootiya daroti denddidi, daro asaa cimmana.  <span class="verse" id="V12">12&#160;</span>Makkalai dariyo gishshau, daro asaa siiqoi irxxana.  <span class="verse" id="V13">13&#160;</span>SHin wurssettaa gakkanaashin gencciya urai attana.  <span class="verse" id="V14">14&#160;</span>Asa ubbau markka gidana mala, kawotettaa wonggeliyaa mishiraachchoi sa7a ubban odettana; hegaappe guyyiyan, wurssettai gakkana. </div><div class='s'>Hanttaara Waayiyaa </div><div class='r'>(Marqqoosa 13:14-23; Luqaasa 21:20-24) </div><div class='p'> <span class="verse" id="V15">15&#160;</span>“Hegaa gishshau, hananabaa yootiya Daaneeli odido bashshaa tunatettai geeshsha sohuwan eqqidaagaa intte be7ana; hegee woigiyoogaakko, nabbabiyaagee akeeko.  <span class="verse" id="V16">16&#160;</span>Yihudaa biittan he wode de7iyaageeti deriyaakko baqatona.  <span class="verse" id="V17">17&#160;</span>Keettaa huuphiyan de7iya uraikka ba son de7iyaabaa ekkanau wodhdhoppo.  <span class="verse" id="V18">18&#160;</span>Gaden de7iyaagee ba maayuwaa ekkanau guyye simmoppo.  <span class="verse" id="V19">19&#160;</span>He wode shahaara maccaasatuyyoonne xanttiya maccaasatuyyo aayye7ana.  <span class="verse" id="V20">20&#160;</span>Balggon woi Sambbatan intte baqatenna mala, Xoossaa woossite;  <span class="verse" id="V21">21&#160;</span>aissi giikko, sa7ai merettoosappe hachchi gakkanaashin de7ibeennabainne qassi hagaappe sinttaukka mule de7enna iita waayee he wode de7ana.  <span class="verse" id="V22">22&#160;</span>Xoossai he gallassatu qoodaa guuttiyoi bainnaakko, asa gididai ooninne attenna; shin i ba doorido asatu gishshau, he gallassatu qoodaa guuttana. </div><div class='p'> <span class="verse" id="V23">23&#160;</span>“He wode ooninne inttena, ‘Be7ite. Kiristtoosi hagan de7ees’ woi, ‘Hegan de7ees’ yaagikko abaa ammanoppite.  <span class="verse" id="V24">24&#160;</span>Aissi giikko, worddanchcha Kiristtoosatinne wordduwaa hananabaa yootiyaageeti denddana; denddidi banttau danddayettikko, harai atto Xoossai dooridoogeetakka balettanau gita malaataanne garamissiyaabaa bessana.  <span class="verse" id="V25">25&#160;</span>Be7ite, taani intteyyo hegaa kasetada yootaas. </div><div class='p'> <span class="verse" id="V26">26&#160;</span>“Hegaa gishshau, asai inttena, ‘Be7ite, Kiristtoosi bazzon de7ees’ giikko, hegaa booppite; woi inttena, ‘Be7ite, qol77on de7ees’ giikkokka, etabaa ammanoppite.  <span class="verse" id="V27">27&#160;</span>Aissi giikko, wolqqanttai arshshoppe wolqqammidi, arggo gakkanaassi phooliyoogaadan, ta yuussai, Asa Na7aa yuussai, hegaadan hanana. </div><div class='p'> <span class="verse" id="V28">28&#160;</span>“Gauxai de7iyoosaa ankkoi shiiqana. </div><div class='s'>Asaa Na7ai Kiristtoosi Naa77anttuwaa Yaana </div><div class='r'>(Marqqoosa 13:24-27; Luqaasa 21:25-28) </div><div class='p'> <span class="verse" id="V29">29&#160;</span>“He wode waayiyaappe guyyiyan, </div><div class='q'>sohuwaara awai xumana; </div><div class='q2'>aginai poo7iyoogaa aggi bayana; </div><div class='q'>xoolintteti saluwaappe kunddana; </div><div class='q2'>qassi saluwan de7iya wolqqatikka qaaxettana. </div><div class='m'> <span class="verse" id="V30">30&#160;</span>He wode ta malaatai, Asa Na7aa malaatai, saluwan beettana; sa7an he wode de7iya asa zare ubbai yeekkana. Qassi taani, Asa Na7ai, wolqqaaranne gita bonchchuwaara saluwaa shaara giddoora yiishin, eti be7ana.  <span class="verse" id="V31">31&#160;</span>I ba kiitanchchata gita malkkataara kiittana; kiittin kiitanchchati sa7au ha gaxaappe ya gaxaa gakkanaashin, qassi sa7an oiddu zooziyaappe au doorettida asaa shiishshana. </div><div class='s'>Godai Yaana Gallassaa Malaataa </div><div class='r'>(Marqqoosa 13:28-31; Luqaasa 21:29-33) </div><div class='p'> <span class="verse" id="V32">32&#160;</span>“Leemisuwaa balasiyo giyo mitteeppe akeekite; balasiyaa aaciyo wodenne i tashee bonccottiyo wode, bonee matattidoogaa intte erana.  <span class="verse" id="V33">33&#160;</span>Hegaadankka, intte he ubbabaa be7iyo wode, i matattidi pengge shiiqidoogaa erite.  <span class="verse" id="V34">34&#160;</span>Taani intteyyo tumaa odais; ha ubbabai hanana gakkanaassi, ha wodiyaa asai haiqqiichchenna.  <span class="verse" id="V35">35&#160;</span>Saloinne sa7ai aadhdhana; shin ta qaalai mulekka aadhdhenna. </div><div class='s'>Godai Yaana Gallassaa Ooninne Erenna </div><div class='r'>(Marqqoosa 13:32-37, Luqaasa 17:26-30,34-36) </div><div class='p'> <span class="verse" id="V36">36&#160;</span>“SHin he gallassaanne he saatiyaa Aawaa xalaalaappe attin, harai atto saluwan de7iya kiitanchchata gidin, woi tana Na7aa gidinkka ooninne eriyaabi baawa.  <span class="verse" id="V37">37&#160;</span>Ta yuussai, Asa Na7aa yuussai, Nohe wode hanidoogaa mala gidana.  <span class="verse" id="V38">38&#160;</span>Aissi giikko, bashshiya haattaa yuussaappe kase wode, Nohee markkabiyan gelido gallassai gakkanaashin, asai meesinne uyees; qassi attumaasai machcheesinne maccaasai azinaa gelees.  <span class="verse" id="V39">39&#160;</span>Bashsha haattai yiidi, eta ubbaa efaana gakkanaashin, eti akeekibookkona; taani, Asa Na7ai, yiyo wodee, hegaa mala gidana. </div><div class='p'> <span class="verse" id="V40">40&#160;</span>“He wode naa77u asati gaden oottiyaageetuppe issuwaa efaana; issoi attana.  <span class="verse" id="V41">41&#160;</span>Naa77u maccaasati woxan gaacciyaageetuppe issinniyo efaana; issinniyaa attana. </div><div class='p'> <span class="verse" id="V42">42&#160;</span>“Simmi intte Godai ai gallassi yaanaakkonne intte erenna gishshau, naagi uttite.  <span class="verse" id="V43">43&#160;</span>SHin kaisoi qammaappe woqqa wodiyan yaanaakko keettaawai eridaakko, ba keettai bookettenna mala, beegottidi naagi uttanaagaa erite.  <span class="verse" id="V44">44&#160;</span>Hegaa gishshau, inttekka giigi uttite; aissi giikko, taani, Asa Na7ai, intte qoppenna saatiyan yaana. </div><div class='s'>Iitanne Lo77o Ashkkaraa Leemisuwaa </div><div class='r'>(Luqaasa 12:41-48) </div><div class='p'> <span class="verse" id="V45">45&#160;</span>“Yaatin, ba so asau qumaa koshshiyo wodiyan immana mala, a godai sunttido ammanettida wozannaama ashkkari oonee?  <span class="verse" id="V46">46&#160;</span>I hegaadan oottishin, a godai yiidi demmiyo ashkkarai anjjettidaagaa.  <span class="verse" id="V47">47&#160;</span>Taani intteyyo tumaa odais; godai he ashkkaraa babaa ubbaa bolli sunttana.  <span class="verse" id="V48">48&#160;</span>SHin ashkkarai iita gidikko, ‘Ta godai gam77idi yaana’ yaagidi ba wozanan qoppidi,  <span class="verse" id="V49">49&#160;</span>ba lagge ashkkarata waraa doommikko, mattottiyaageetuura miikkonne uyikko,  <span class="verse" id="V50">50&#160;</span>he ashkkaraa godai i qoppibeenna gallassaaninne i eribeenna saatiyan yaana.  <span class="verse" id="V51">51&#160;</span>Yiidi a qanxxerettidi, lo77o milatiya iita asati de7iyoosan wottana; hegan i yeekkananne achchaa garccana. </div><ul class='tnav'>
<li><a href='index.htm'>Maatiyoosa</a></li>
<li><a href='MAT23.htm'>&lt;</a></li>
<li><a href='MAT.htm'>24</a></li>
<li><a href='MAT25.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
