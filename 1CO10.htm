<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Koiro Qoronttoosa 10</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Koiro Qoronttoosa</a></li>
<li><a href='1CO09.htm'>&lt;</a></li>
<li><a href='1CO.htm'>10</a></li>
<li><a href='1CO11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='s'>“Hageetudan Hanoppite” Giyo Leemisota </div><div class='p'> <span class="verse" id="V1">1&#160;</span>Hegaa bollan ta ishatoo, taani intte hagaa erana mala koyais. Nu aawati ubbai shaaraappe garssaara de7idosona; ubbaikka abbaa giddoora pinnidosona.  <span class="verse" id="V2">2&#160;</span>Eti ubbai Muusa kaalliyaageeta gidanau, shaaraaninne abban xammaqettidosona.  <span class="verse" id="V3">3&#160;</span>Eti ubbai he issi ayyaana qumaa miidosona.  <span class="verse" id="V4">4&#160;</span>Qassi ubbaikka he issi ayyaana ushshaa uyidosona. Aissi giikko, eti banttana kaalliya ayyaana shuchchaappe uyidosona; he shuchchai Kiristtoosa.  <span class="verse" id="V5">5&#160;</span>SHin Xoossai etappe dariya baggatun ufaittibeenna gishshau, eta ahai bazzon laalettiis. </div><div class='p'> <span class="verse" id="V6">6&#160;</span>Eti iitabaa amottidoogaadan, nuunikka qassi iitabaa amottennaadan, hegee ubbai nuussi leemiso gidiis.  <span class="verse" id="V7">7&#160;</span>Xoossaa maxaafai, “Asai maanaunne uyanau uttiis; qassi duranau denddi eqqiis” yaagiyoogaadan, qassi etappe issooti issooti eeqassi goinnidoogaadan, intte goinniyaageeta gidoppite.  <span class="verse" id="V8">8&#160;</span>Etappe issooti issooti shaaramuxidoogaadan, nuuni shaaramuxanau bessenna. Hegaa gaasuwan etappe issi gallassi laatamanne heezzu sha7ai haiqqiis.  <span class="verse" id="V9">9&#160;</span>Etappe issooti issooti Godaa paaccidi, shooshshan duketti xayidoogaadan, nuuni Godaa paaccanau bessenna.  <span class="verse" id="V10">10&#160;</span>Etappe issooti issooti zuuzummin, haiqo kiitanchchai eta xaissidoogaadan zuuzummoppite. </div><div class='p'> <span class="verse" id="V11">11&#160;</span>Hagee ubbai haratuyyo leemiso gidanau eta bolli gakkiis. Qassi nuna wodiyaa wurssettai gakkana matidoogeeta seeranau xaafettiis. </div><div class='p'> <span class="verse" id="V12">12&#160;</span>Hegaa gishshau, bau eqqidobaa milatiyo urai ooninne kunddennaadan, bana naago.  <span class="verse" id="V13">13&#160;</span>Inttena gakkiya paacee, asa ubbaa gakkiya paace malappe attin, ainne dummatenna. Intte wolqqai danddayiyoogaappe aadhdhiya paaciyan intte paacettanau koyenna Xoossai ammanettidaagaa. SHin inttena paacee gakkiyo wode, he paaciyaa i inttena danddayissana. Qassi he paaciyaappe intte kessi ekkiyo ogiyaakka immana. </div><div class='p'> <span class="verse" id="V14">14&#160;</span>Hegaa gishshau, ta siiqotoo, eeqassi goinniyoogaappe baqatite.  <span class="verse" id="V15">15&#160;</span>Intte wozannaama asa gididoogaadan, taani intteyyo odais. Taani giyoogaa intte pirddite.  <span class="verse" id="V16">16&#160;</span>Nuuni Xoossaa galatiyo anjjuwaa burccukkoi Kiristtoosa suuttaara walahai de7iyoogaa gidenneeyye? Qassi nuuni menttiyo oittai Kiristtoosa ashuwaara walahai de7iyoogaa gidenneeyye?  <span class="verse" id="V17">17&#160;</span>Issi oittai de7iyo gishshau, nuuni daro gidikkokka, issi bolla. Aissi giikko, nuuni ubbaikka he issi oittaa shaakkeettees. </div><div class='p'> <span class="verse" id="V18">18&#160;</span>Israa7eela asaa xeellite. Yarshshuwaa miyaageeti yarshshiyoosan maabaran de7iyaageeta gidokkonaayye?  <span class="verse" id="V19">19&#160;</span>Simmi taani woigiyaanaa? Eeqassi yarshshettida qumai pattennabeeyye woi eeqi pattennabee?  <span class="verse" id="V20">20&#160;</span>Gidenna; shin taani giyoogee Xoossaa ammanenna asati xalahetussi yarshshiyoogaappe attin, Xoossaassi yarshshokkona. Xalahetuura intte issippe zuppetana mala, taani koyikke.  <span class="verse" id="V21">21&#160;</span>Godaa burccukkuwaaninne qassi xalahetu burccukkuwan uyanau intte danddayekketa. Godaa masoofiyaaninne qassi xalahetu masoofiyan maanaukka danddayekketa.  <span class="verse" id="V22">22&#160;</span>Woikko nuuni Godaa qanaatissanau koyiyoo? Nuuni appe minniyoonii? </div><div class='p'> <span class="verse" id="V23">23&#160;</span>Ubbabaa oottanau tana diggiyaabi baawa; shin ubbabai go77enna. Ubbabaa oottanau diggiyaabi baawa; shin ubbabai maaddenna.  <span class="verse" id="V24">24&#160;</span>Ooninne hara asa go77iyaabaa qoppoppe attin, harai atto issoinne bana go77iyaabaa qoppoppo. </div><div class='p'> <span class="verse" id="V25">25&#160;</span>Giyan axaare taran baizettiyaabaa aibanne zoriya wozanaa gishshau, ainne oichchennan miite.  <span class="verse" id="V26">26&#160;</span>Aissi giikko, sa7ainne sa7an de7iyaabai ubbai Godaabaa. </div><div class='p'> <span class="verse" id="V27">27&#160;</span>Issi ammanenna asi inttena imattanau xeesin baanau koyikko, zoriya wozanaa gishshau, ainne oichchennan intte sintti i aattiyoobaa ubbaa miite.  <span class="verse" id="V28">28&#160;</span>SHin issi urai intteyyo, “Hagee eeqassi yarshshidoogaa” giikko, he intteyyo odida bitaniyaa gishshaunne qassi zoriya wozanaa gishshau, he qumaa mooppite.  <span class="verse" id="V29">29&#160;</span>Taani giyoogee nena ne huuphen zoriya wozanaa gishshaassa gidenna; shin hinkko bitaniyaa zoriya wozanaa gishshaassa. </div><div class='p'>Taani ta koyidoogaa hananau danddayiyo ta hanotettaa hara asa zoriya wozanai aissi pirddii?  <span class="verse" id="V30">30&#160;</span>Taani Xoossaa galatada qumaa miikko, taani Xoossaa galatada miido qumaassi aissi borettiyaanaa? </div><div class='p'> <span class="verse" id="V31">31&#160;</span>Simmi intte ai miikkonne, woi ai uyikkonne, woi intte ai oottikkonne, ubbabaa Xoossaa bonchchuwaassi oottite.  <span class="verse" id="V32">32&#160;</span>Intte Aihuda asatussi woi Giriike asatussi woikko Xoossaa woosa keettaassi xube gidoppite.  <span class="verse" id="V33">33&#160;</span>Taani qassi daroti attana mala, eta ubbaa go77aappe attin, ta huuphe go77aa koyennan, asa ubbaa ubbaban ufaissiyoogaadan, inttekka oottite. </div><ul class='tnav'>
<li><a href='index.htm'>Koiro Qoronttoosa</a></li>
<li><a href='1CO09.htm'>&lt;</a></li>
<li><a href='1CO.htm'>10</a></li>
<li><a href='1CO11.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
