<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Yaaqooba 1</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Yaaqooba</a></li>
<li><a href='HEB13.htm'>&lt;</a></li>
<li><a href='JAS.htm'>1</a></li>
<li><a href='JAS02.htm'>&gt;</a></li>
</ul>
<div class="main">
<div class='mt'>Yaaqoobi Xaafido Kiitaa </div><div class='is'>Gidduwaa Erissuwaa </div><div class='ip'>Hagee Yaaqooba kiitai nu hachchi hachchi de7uwaa kaalettiya qofata oiqqiis. Xaafettidoogeekka “Biittan sa7an ubban laalettida Xoossaa asaassa. Ha maxaafaa xaafidaagee aadhdhida eratettaa nuuni oosuwan peeshshiyo hiillaanne ammaniya asaa mokuwaassinne eeshshaassi kaaletuwaa immiya yohota si7iliyaadan qoncciyan bessees. </div><div class='ip'>Hiyyeesatettaabaa, duretettaabaa, paaciyaabaa, lo77o eeshshaabaa, qanaatiyaabaa, ammanuwaabaanne lo77o oosuwaabaa, inxxarssaa maaduwaabaanne qohuwaabaa, aadhdhida eratettaabaa, issoi issuwaara ooyettiyo ooshshaabaa, otoruwaabaanne ashkketettaabaa, hara asaa bolli pirddiyoobaa, ceequwaabaa woikko ayyuwaabaa, genccaabaanne woosaabaa, ammaniya asaassi de7anau bessiya xeelaa ubbaa qoodidi xaafiis. </div><div class='ip'>Kiitaikka kiristtinnaa de7uwan ammanoi oosuwan pe7ana hanotata orddissidi bessees.  
</div><div class='chapterlabel' id="V0"> 1</div><div class='p'> <span class="verse" id="V1">1&#160;</span>Taani Yaaqoobi Xoossaa ailleenne Godaa Yesuus Kiristtoosa aillee, biitta ubban laalettida tammanne naa77u zerettatuyyo sarotaa kiittais. </div><div class='s'>Danddayaa, Ammanuwaa, Aadhdhida Eratettaa </div><div class='p'> <span class="verse" id="V2">2-3&#160;</span>Ta ishatoo, intte ammanoi paacettiyoogee intteyyo danddayaa immanaagaa eridi, dumma dumma paacee inttena gakkiyo wode, hegaa kumetta ufaissadan qoodite.  <span class="verse" id="V4">4&#160;</span>Intte danddayai aibinne bali bainnan inttena zawatidaageetanne paci bainnaageeta oottidi, ba oosuwaa polo.  <span class="verse" id="V5">5&#160;</span>SHin intteppe ooninne baayyo aadhdhida eratettai xayikko, borennan ubbau kehatettan immiya Xoossaa woosso. I ayyo immana.  <span class="verse" id="V6">6&#160;</span>SHin i aibiininne sirennan ammanuwan Xoossaa woosso. Aissi giikko, siriya urai carkkoi sugin qaaxxiya abbaa beetaa mala.  <span class="verse" id="V7">7-8&#160;</span>Aissi giikko, naa77u qofai de7iyo urai, ba oge ubban ba qofaa qachchennaagee, he urai Godaappe ainne demmanau qoppoppo. </div><div class='s'>Hiyyeesa Asanne Dure Asa Ufaissaa </div><div class='p'> <span class="verse" id="V8">9-10&#160;</span>SHin hiyyeesa ishai Xoossai a xoqqu oottido wode ufaitto; qassi dure ishaikka Xoossai a ziqqi oottido wode ufaitto. Aissi giikko, dure bitanee maata giddon dicciya ciishshadan xayana.  <span class="verse" id="V11">11&#160;</span>Aissi giikko, awai ba mishuwaara kiyidi, maataa melissin, ciishshai xayees; qassi a meraa lo77otettaikka xayees; hegaadankka qassi dure bitanee babaa oottiiddi xayana. </div><div class='s'>Asaa Bolli Gakkiya Paaciyaa </div><div class='p'> <span class="verse" id="V12">12&#160;</span>Waayiyan gencciya urai anjjettidaagaa; aissi giikko, he waayiyaa xoonidoogaappe guyyiyan, Xoossai bana siiqiyaageetuyyo immana giido de7uwaa akiliiliyaa i ekkana.  <span class="verse" id="V13">13&#160;</span>Ooninne paacettido wode, “Tana Xoossai paaccees” gooppo. Aissi giikko, Xoossai iitan paacettanau danddayenna; qassi i ba huuphen oonanne paaccenna.  <span class="verse" id="V14">14&#160;</span>SHin asi huuphiyan huuphiyan ba huuphe iita amuwan gooshettiyo wodenne cimettiyo wode paacettees.  <span class="verse" id="V15">15&#160;</span>Hegaappe guyyiyan, amoi shahaaridi, nagaraa yelees; qassi nagarai diccidi, haiquwaa yelees. </div><div class='p'> <span class="verse" id="V16">16&#160;</span>Ta siiqo ishatoo, cimettoppite.  <span class="verse" id="V17">17&#160;</span>Lo77o imo ubbainne kumetta woito ubbai saluwaappe yees. Saluwaa poo7uwaa medhdhida Xoossaappe yees; Xoossai ba huuphen dummatennanne woi mirqqidi xumissenna.  <span class="verse" id="V18">18&#160;</span>Nuuni i medhdhido meretatu giddon Xoqqasaa ekkanaadan, nuna ba sheniyan tumu qaalan yeliis. </div><div class='s'>Siyidoogaa Oosuwan Peeshshiyoogaa </div><div class='p'> <span class="verse" id="V19">19&#160;</span>Hegaa gishshau, ta siiqo ishatoo, hagaa hassayite; asai ubbai siyanau eesoto; shin haasayanaunne hanqqettanau eesotoppo.  <span class="verse" id="V20">20&#160;</span>Aissi giikko, asa hanqqoi Xoossai koyiyo xillotettaa eheenna.  <span class="verse" id="V21">21&#160;</span>Hegaa gishshau, tuna hanota ubbaanne iitatetta ubbaa intteppe xaissidi, Xoossai intte wozanan tookkido intte shemppuwaa ashshanau danddayiya qaalaa ashkketettan ekkite. </div><div class='p'> <span class="verse" id="V22">22&#160;</span>SHin Xoossaa qaalaa oottiteppe attin, sissa xallan intte huuphiyaa cimmoppite.  <span class="verse" id="V23">23&#160;</span>Aissi giikko, qaalaa siyidi oottenna urai de7ikko, i ba meraa heregan xeelliya uraa mala.  <span class="verse" id="V24">24&#160;</span>I bana xeellidi bees; biidi sohuwaarakka i ai malakkonne dogi aggees.  <span class="verse" id="V25">25&#160;</span>SHin ooninne ailletettaappe kessiya bali bainna higgiyaa xeellidi, aani aqiyaagee qassi a naagiyaagee, siyidoogaakka dogennaagee, he urai ba oottiyo oosuwan anjjettana. </div><div class='p'> <span class="verse" id="V26">26&#160;</span>Ba inxxarssaa naagennan bana cimmiiddi, bau Xoossaa ammaniyoobaa milatiyo urai de7ikko, a ammanoi mela.  <span class="verse" id="V27">27&#160;</span>Xoossaa Aawaa sinttan pokkoi bainna geeshsha ammanoi hagaa; hegee augee giikko, aaya aawi bainna naatanne waayettiya am77eta maaddanaagaanne sa7aa nagaraa qitaappe ba huuphiyaa naaganaagaa. </div><ul class='tnav'>
<li><a href='index.htm'>Yaaqooba</a></li>
<li><a href='HEB13.htm'>&lt;</a></li>
<li><a href='JAS.htm'>1</a></li>
<li><a href='JAS02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
