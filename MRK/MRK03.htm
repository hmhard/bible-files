<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Marqqoosa 3</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Marqqoosa</a></li>
<li><a href='MRK02.htm'>&lt;</a></li>
<li><a href='MRK.htm'>3</a></li>
<li><a href='MRK04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Kushee Silido Bitaniyaa </div><div class='r'>(Maatiyoosa 12:9-14; Luqaasa 6:6-11) </div><div class='p'> <span class="verse" id="V1">1&#160;</span>Yesuusi Aihuda woosa keettaa naa77anttuwaa geliis; hegan kushee silido issi bitanee de7ees.  <span class="verse" id="V2">2&#160;</span>Issi issi asai Yesuusa mootanau koyidi, kushee silido bitaniyaa Sambbatan i pattiyaakko be7anau mintti naagees.  <span class="verse" id="V3">3&#160;</span>Yesuusi he kushee silido bitaniyaa, “Dendda eqqada sinttau haa ya” yaagiis.  <span class="verse" id="V4">4&#160;</span>Hegaappe guyyiyan asaa, “Sambbatan lo77obaa oottiyoogee wogeeyye iitabaa oottiyoogee wogee? Asa shemppo ashshiyoogee wogeeyye woriyoogee wogee?” yaagidi oichchiis. </div><div class='p'>SHin asai co77u giis.  <span class="verse" id="V5">5&#160;</span>Yesuusi hanqqettidi, eta yuushshi aatti xeellidi, eti yootin siyennaageeta gidiyo gishshau, etau keehi qarettiis; he bitaniyaa, “Ne kushiyaa piddi ootta” yaagiis; bitanee piddi oottin, a kushee paxi aggiis.  <span class="verse" id="V6">6&#160;</span>Parisaaweti Aihuda woosa keettaappe kare kiyidi, Yesuusa waati woranaakko maqettanau, Heeroodisa baggatuura sohuwaara issisaa shiiqidosona. </div><div class='s'>Asai Abbaa Lanqqen Yesuusakko SHiiqiis </div><div class='p'> <span class="verse" id="V7">7&#160;</span>Yesuusi ba erissiyo ashkkaratuura Galiila Abbaa biis; Galiilappenne Yihudaappe yiida daro asai a kaalliis.  <span class="verse" id="V8">8&#160;</span>Qassikka daro asai Yerusalaameppe, Eedomiyaasappe, Yorddaanoosa SHaafaappe hefintta baggappe, Xiiroosa katamaappenne Sidoona katamaappe Yesuusi oottidobaa siyidi, Yesuusakko yiis.  <span class="verse" id="V9">9&#160;</span>Yesuusi daro asai bana un77enna mala, ba erissiyo ashkkarati wolwoluwaa baayyo takkissana mala azaziis.  <span class="verse" id="V10">10&#160;</span>Daro asaa i pattido gishshau, harggiya asai ubbai a bochchanau sugerettees.  <span class="verse" id="V11">11&#160;</span>Iita ayyaanai de7iyo asatikka a be7ido wode ubban a sinttan gufannidi, bantta qaalaa xoqqu oottidi, “Neeni Xoossaa Na7aa gidikkii!” yaagoosona. </div><div class='p'> <span class="verse" id="V12">12&#160;</span>Yesuusi he iita ayyaanati babaa asau yootidi, bana qoncciyaa kessenna mala, eta minttidi azaziis. </div><div class='s'>Yesuusi Tammanne Naa77u Erissiyo Ashkkarata Dooriis </div><div class='r'>(Maatiyoosa 10:1-4; Luqaasa 6:12-16) </div><div class='p'> <span class="verse" id="V13">13&#160;</span>Yesuusi deriyaa bolli kiyidi, ba koyido asata baakko xeesiis; xeesidoogeeti akko biidosona.  <span class="verse" id="V14">14-15&#160;</span>Eti banaara de7ana malanne qaalaa yootanau eta kiittana mala, xalaheta kessanaukka etayyo maatai de7ana mala, tammanne naa77u asata dooriis. </div><div class='p'> <span class="verse" id="V16">16&#160;</span>I doorido tammanne naa77ati hageeta: PHeexiroosa yaagidi sunttido Simoona,  <span class="verse" id="V17">17&#160;</span>Bo7anerggeesa yaagidi sunttidoogeeta, Zabddiyoosa naata Yaaqoobanne Yaaqooba ishaa Yohaannisa. “Bo7anerggeesa” giyoogee “Dadaa milatiya asata” giyoogaa.  <span class="verse" id="V18">18&#160;</span>Inddiraasanne Piliphphoosa, Barttalamoosanne Maatiyoosa, Toomaasanne Ilppiyoosa na7aa Yaaqooba, Taaddiyoosanne ba biittau mishettiya Simoona,  <span class="verse" id="V19">19&#160;</span>Yesuusa aatti immida Yihudaa Asqqoroota. </div><div class='s'>Yesuusanne Bi7eeli-Zeebula </div><div class='r'>(Maatiyoosa 12:22-32; Luqaasa 11:14-23; 12:10) </div><div class='p'> <span class="verse" id="V20">20&#160;</span>Yesuusi soo biis; naa77anttuwaakka qassi daro asai shiiqin, inne erissiyo ashkkarati harai atto, qumaa maanaukka danddayibookkona;  <span class="verse" id="V21">21&#160;</span>asai a, “Gooyees” giyo gishshau, a dabboti hegaa siyidi, a ekkanau biidosona. </div><div class='p'> <span class="verse" id="V22">22&#160;</span>Higgiyaa tamaarissiya issi issi asati Yerusalaameppe yiidi, “A bolli Bi7eeli-Zeebuli de7ees” yaagidosona; qassi harati, “Xalahetu halaqai baayyo wolqqaa immin, xalaheta kessees” yaagidi haasayidosona. </div><div class='p'> <span class="verse" id="V23">23&#160;</span>Yesuusi asaa baakko xeesidi, leemisuwaa yootiiddi, “Seexaanai Seexaanaa waati kessanau danddayii?  <span class="verse" id="V24">24&#160;</span>Issi kawotettai ba giddon shaahettikko, he kawotettai eqqana danddayenna;  <span class="verse" id="V25">25&#160;</span>qassi issi keetta asaikka ba giddon shaahettikko, he keettaa asaikka eqqanau danddayenna.  <span class="verse" id="V26">26&#160;</span>Qassi Seexaanai banaara ooyettidi shaahettikko, xayanaappe attin, de7ana danddayenna. </div><div class='p'> <span class="verse" id="V27">27&#160;</span>“SHin wolqqaama asa kasetidi qachchennan de7iiddi, a keettaa gelidi, a miishshaa bonqqanau danddayiya asi baawa; qachchidoogaappe guyyiyan, a keettaa bonqqana danddayees. </div><div class='p'> <span class="verse" id="V28">28&#160;</span>“Taani intteyyo tumaa gais; Xoossai asa naatuyyo nagara ubbaanne eti cayiyo cashsha ubbaa atto gaana;  <span class="verse" id="V29">29&#160;</span>shin Geeshsha Ayyaanaa bolli iitabaa haasayiya ooyyoonne merinau nagara gidanaappe attin, Xoossai mulekka atto geenna” yaagiis.  <span class="verse" id="V30">30&#160;</span>Yesuusi hegaa giidoogee, issi issi asati, “A bolli iita ayyaanai de7ees” yaagido gishshaassa. </div><div class='s'>Yesuusa Aayyiyoonne Ishantta </div><div class='r'>(Maatiyoosa 12:46-50; Luqaasa 8:19-21) </div><div class='p'> <span class="verse" id="V31">31&#160;</span>A aayyiyaanne a ishantti yiidi, karen eqqidi, akko asa kiittidi, a xeesissidosona.  <span class="verse" id="V32">32&#160;</span>Daro asai a matan uttiis; he kiittidoogee a, “Be7a; ne aayyiyaanne ne ishantti karen eqqidi, nenaara gaittanau koyoosona” yaagiis. </div><div class='p'> <span class="verse" id="V33">33&#160;</span>Yaagin Yesuusi zaaridi, “Ta aayyiyaa oonee? Qassi ta ishantti oonee?” yaagiis.  <span class="verse" id="V34">34&#160;</span>Ba matan uttida asaa yuushshi aatti xeellidi, “Be7ite; ta aayyiyaanne ta ishantti hageetihona.  <span class="verse" id="V35">35&#160;</span>Xoossai koyiyoobaa oottiyai ubbai ta isha, ta michchonne ta aayo” yaagiis. </div><ul class='tnav'>
<li><a href='index.htm'>Marqqoosa</a></li>
<li><a href='MRK02.htm'>&lt;</a></li>
<li><a href='MRK.htm'>3</a></li>
<li><a href='MRK04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
