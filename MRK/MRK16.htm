<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Marqqoosa 16</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Marqqoosa</a></li>
<li><a href='MRK15.htm'>&lt;</a></li>
<li><a href='MRK.htm'>16</a></li>
<li><a href='LUK01.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='s'>Yesuusi Haiquwaappe Denddiis </div><div class='r'>(Maatiyoosa 28:1-8; Luqaasa 24:1-12; Yohaannisa 20:1-10) </div><div class='p'> <span class="verse" id="V1">1&#160;</span>Sambbatai aadhdhidoogaappe guyyiyan, Magddala katamaappe yiida Mairaama, Yaaqooba aayyiyaa Mairaamanne Salooma biidi, Yesuusa ahaa tiyanau shittuwaa shammidosona.  <span class="verse" id="V2">2&#160;</span>Woggaa gallassi maallado daro guuran xalqqee kiyishin, he gonggoluwaa biidosona.  <span class="verse" id="V3">3&#160;</span>Eti bantta giddon issoi issuwaara, “Gonggoluwaa doonaappe nuuyyo shuchchaa oonee gonddorssidi digganaishsha?” yaagidi haasayoosona. </div><div class='p'> <span class="verse" id="V4">4&#160;</span>Eti xeelliyo wode, he daro gita shuchchaa gonddorssirggidoogaa be7idosona.  <span class="verse" id="V5">5&#160;</span>Yesuusi moogettido gonggoluwaa giddo geliyo wode, issi wodalla bitanee bootta maayuwaa maayidi, ushachcha baggaara uttidaagaa be7idi dagammidosona. </div><div class='p'> <span class="verse" id="V6">6&#160;</span>SHin i eta, “Dagammoppite. Masqqaliyaa bolli misimaariyan xishidi kaqqido Naazireeta Yesuusa intte koyeeta. I hagan baawa; denddiichchiis. Eti a wottidosaa hagaa be7ite.  <span class="verse" id="V7">7&#160;</span>SHin biidi Yesuusi erissiyo ashkkaratuyyoonne PHeexiroosayyo, ‘Yesuusi intteppe kasetidi Galiila bees; i intteyyo odidoogaadankka intte a yaani be7ana’ yaagidi hagaa yootite” yaagiis. </div><div class='p'> <span class="verse" id="V8">8&#160;</span>Macca asati banttana yashshai kokkorssido gishshau, Yesuusi moogettido gonggoluwaappe kiyidi baqatidosona; qassi eti yayyido gishshau, asau hegaa ooyyoonne ainne yootibookkona. </div><div class='s'>Yesuusi Magddala Mairaamissi Beettiis </div><div class='r'>(Maatiyoosa 28:9-10; Yohaannisa 20:11-18) </div><div class='p'>Maccaasati biidi, banttau odidobaa ubbaa PHeexiroosaunne aara de7iyaageetau qanttan yootidosona; hegaappe guyyiyan, Yesuusi ba huuphen erissiyo ashkkaratu bolli, merinau ashshiya laamettenna geeshsha wonggeliyaa mishiraachchuwaa, awai mokkiyoosaappe wulliyoosaa gakkanaassi kiittiis. </div><div class='p'> <span class="verse" id="V9">9&#160;</span>Yesuusi haiquwaappe denddidoogaappe guyyiyan, Woggaa gallassi maallado, laappun xalaheta kessido Magddala katamaappe yiida Mairaamiyyo kasetidi beettiis.  <span class="verse" id="V10">10&#160;</span>A baada kase aara de7iyaageetuyyo, qarettiiddinne yeekkiiddi uttidaageetuyyo odaasu;  <span class="verse" id="V11">11&#160;</span>shin Yesuusi paxa de7iyoogaanne iyyo beettidoogaa eti siyido wode, i oduwaa tuma gibookkona. </div><div class='s'>Yesuusi Naa77u Erissiyo Ashkkaratussi Beettiis </div><div class='r'>(Luqaasa 24:13-35) </div><div class='p'> <span class="verse" id="V12">12&#160;</span>Hegaappe guyyiyan, etappe naa77ati katamaappe gaxaa kiyidi biishin, ogiyan Yesuusi kaseegaappe dummatidi, etayyo beettiis.  <span class="verse" id="V13">13&#160;</span>Eti guyye simmidi, haratuyyo odidosona; shin haratikka eta oduwaa tuma gibookkona. </div><div class='s'>Yesuusi Tammanne Isiini Erissiyo Ashkkaratussi Beettiis </div><div class='r'>(Maatiyoosa 28:16-20; Luqaasa 24:36-49; Yohaannisa 20:19-23; Yesuusi Kiittidoogeetu Oosuwaa 1:6-8) </div><div class='p'> <span class="verse" id="V14">14&#160;</span>Guyyeppe tammanne isiini erissiyo ashkkarati qumaa miishin, Yesuusi etayyo beettiis. Etayyo ammanoi bainna gishshau, i eta boriis; qassi haiquwaappe i denddidoogaa hinkkooti etau yootin, eti ammanennan ixxido gishshaunne yootin siyennaageeta gidiyo gishshau, i eta boriis. </div><div class='p'> <span class="verse" id="V15">15&#160;</span>I eta hagaadan yaagiis; “Sa7a ubbaa biidi, asa ubbau wonggeliyaa mishiraachchuwaa yootite.  <span class="verse" id="V16">16&#160;</span>Ammaniyaageenne xammaqettidaagee attana; shin ammanennaagaa bolli Xoossai pirddana.  <span class="verse" id="V17">17&#160;</span>Ammaniyaageetuyyo ha malaatati imettana: eti ta sunttan xalaheta kessana; qassi eti dumma dumma qaalan haasayana.  <span class="verse" id="V18">18&#160;</span>Eti shooshsha oiqqikkokka, woi marzze uyikkokka eta qohenna. Qassi eti bantta kushiyaa hargganchchatu bolli wottana; wottin he hargganchchati paxana” yaagiis. </div><div class='s'>Yesuusi Saluwaa Pude Kiyiis </div><div class='r'>(Luqaasa 24:50-53; Yesuusi Kiittidoogeetu Oosuwaa 1:9-11) </div><div class='p'> <span class="verse" id="V19">19&#160;</span>Godai Yesuusi erissiyo ashkkaratuura haasayidoogaappe guyyiyan, Xoossai a pude saluwaa ekki efin, Xoossaappe ushachcha baggaara uttiis.  <span class="verse" id="V20">20&#160;</span>Erissiyo ashkkarati biidi, ubbasan qaalaa yootidosona. Godaikka etaara issippe oottees; eti yootiyo qaalaikka tuma gididoogaa Xoossai etayyo immiyo malaatatun erissiis. </div><ul class='tnav'>
<li><a href='index.htm'>Marqqoosa</a></li>
<li><a href='MRK15.htm'>&lt;</a></li>
<li><a href='MRK.htm'>16</a></li>
<li><a href='LUK01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
