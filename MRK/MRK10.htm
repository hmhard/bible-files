<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Marqqoosa 10</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Marqqoosa</a></li>
<li><a href='MRK09.htm'>&lt;</a></li>
<li><a href='MRK.htm'>10</a></li>
<li><a href='MRK11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='s'>Machcho Yeddanau Bessenna </div><div class='r'>(Maatiyoosa 19:1-2; Luqaasa 16:18) </div><div class='p'> <span class="verse" id="V1">1&#160;</span>Yesuusi hegaappe denddidi, Yihudaa biitti biis; biidi Yorddaanoosa SHaafaa pinniis. Daro asai naa77anttuwaa akko shiiqin, kaseegaadankka he asaa tamaarissuwaa doommiis. </div><div class='p'> <span class="verse" id="V2">2&#160;</span>Issi issi Parisaaweti paaccanau Yesuusakko yiidi, “Issi asi ba machchiyo yeddanau nu higgee azazii?” yaagidi a oichchidosona. </div><div class='p'> <span class="verse" id="V3">3&#160;</span>Oichchin i zaaridi, “Muusee inttena woigi azazidee?” yaagiis. </div><div class='p'> <span class="verse" id="V4">4&#160;</span>Eti, “Muusee, ‘Issi asi ba machcheeyyo paramaa immidi yeddo’ giis” yaagidosona. </div><div class='p'> <span class="verse" id="V5">5&#160;</span>Yesuusi zaaridi, eta hagaadan yaagiis; “Intte yootin siyennaageeta gidiyo gishshau, Muusee ha azazuwaa intteyyo xaafiis.  <span class="verse" id="V6">6&#160;</span>SHin Xoossai koiro medhdhiyo wode, attumaasanne maccaasa oottidi, eta medhdhiis.  <span class="verse" id="V7">7&#160;</span>Hegaa gishshau, issi asi ba aawaanne ba aayyiyo aggi bayidi, ba machcheera issippe de7ees;  <span class="verse" id="V8">8&#160;</span>eti naa77ai issi asa gidoosona; hegaa gishshau, eti issi asa gidiyoogaappe attin, naa77u asa gidokkona.  <span class="verse" id="V9">9&#160;</span>Hegaa gishshau, Xoossai issippe gattidoogaa asi shaakkoppo” yaagiis. </div><div class='p'> <span class="verse" id="V10">10&#160;</span>Eti soo simmido wode, erissiyo ashkkarati ha yohuwaabaa Yesuusa naa77anttuwaa oichchidosona.  <span class="verse" id="V11">11&#160;</span>Yesuusi eta yaagiis; “Ba machchiyo yeddidi, haranniyo ekkiya urai ooninne ba machchen shaaramuxees.  <span class="verse" id="V12">12&#160;</span>Qassi maccaarakka ba azinaappe kiyada hara azinaa gelikko shaaramuxausu” yaagiis. </div><div class='s'>Yesuusi Guutta Naata Anjjiis </div><div class='r'>(Maatiyoosa 19:13-15; Luqaasa 18:15-17) </div><div class='p'> <span class="verse" id="V13">13&#160;</span>Yesuusi guutta naata bochchana mala, issi issi asai naata akko ehees; shin erissiyo ashkkarati he asaa hanqqettidosona.  <span class="verse" id="V14">14&#160;</span>Yesuusi hegaa be7idi, ba erissiyo ashkkarata hanqqettiis; eta, “Guutta naati taakko yiyoogaa diggoppite; aissi giikko, Xoossaa kawotettai hageetu malaassa.  <span class="verse" id="V15">15&#160;</span>Taani intteyyo tumaa gais; Xoossaa kawotettaa guutta na7adan ekkenna urai ooninne he kawotettaa mulekka gelenna” yaagiis.  <span class="verse" id="V16">16&#160;</span>Yaagidi guutta naata qoommidi, ba kushiyaa eta bolli huuphiyan huuphiyan wottidi, eta anjjiis. </div><div class='s'>Miishshaa Siiqoi Ehiyo Metuwaa </div><div class='r'>(Maatiyoosa 19:16-30; Luqaasa 18:18-30) </div><div class='p'> <span class="verse" id="V17">17&#160;</span>Yesuusi baanau kiyido wode, issi bitanee woxxiiddi yiidi, a sinttan gulbbatidi, “Lo77o tamaarissiyaagoo, merinaa de7uwaa laattanau taani ai oottoo?” yaagidi a oichchiis. </div><div class='p'> <span class="verse" id="V18">18&#160;</span>Oichchin Yesuusi, “Aissi tana lo77uwau gai? Xoossaa xalaalaappe attin, hara lo77oi ooninne baawa.  <span class="verse" id="V19">19&#160;</span>Xoossaa azazuwaa, ‘Woroppa; shaaramuxoppa; wuuqqoppa; wordduwaa markkattoppa; cimmoppa; ne aawaanne ne aayyiyo bonchcha’ yaagiyaagaa eraasa” yaagiis. </div><div class='p'> <span class="verse" id="V20">20&#160;</span>Bitanee Yesuusa, “Tamaarissiyaagoo, taani hegaa ubbaa naatettaasappe doommada ha77i gakkanaassikka naagais” yaagiis. </div><div class='p'> <span class="verse" id="V21">21&#160;</span>Yesuusi bitaniyaa dosiis; tishshi ootti xeellidi, “Neeyyo issibai paccees; baada neeyyo de7iyaabaa ubbaa baizzada, he miishshaa hiyyeesau imma; neeni saluwan duretana. Yaatada yaada tana kaalla” yaagiis.  <span class="verse" id="V22">22&#160;</span>SHin bitanee hegaa siyidi, i daro dure gidiyo gishshau, ba som77uwaa xumissidi, ufaittennan aggi bayidi biis. </div><div class='p'> <span class="verse" id="V23">23&#160;</span>Yesuusi ba erissiyo ashkkarata yuushshi aatti xeellidi, “Daro dure asi Xoossaa kawotettaa gelanaagee waani metanddeeshsha!” yaagiis. </div><div class='p'> <span class="verse" id="V24">24&#160;</span>Erissiyo ashkkarati a haasayaa siyidi garamettidosona; shin Yesuusi qassikka eta, “Naatoo, miishshan ammanettiya asatuyyo Xoossaa kawotettaa gelanaagee woqqaa metanddeeshsha!  <span class="verse" id="V25">25&#160;</span>Dure asi Xoossaa kawotettaa gelanaagaappe, gaameelai marppiyaa xoo7iyaara aadhdhanaagee matattees” yaagiis. </div><div class='p'> <span class="verse" id="V26">26&#160;</span>Yaagin erissiyo ashkkarati garamettidi, “Yaatin, ooni attanau danddayii?” yaagidi issoi issuwaa oichchidosona. </div><div class='p'> <span class="verse" id="V27">27&#160;</span>Yesuusi eta tishshi ootti xeellidi, “Hagee Xoossau danddayettiyoogaappe attin, asau danddayettenna; aissi giikko, Xoossau ubbabaikka danddayettees” yaagiis. </div><div class='p'> <span class="verse" id="V28">28&#160;</span>PHeexiroosi Yesuusa, “Be7a; nuuni nubaa ubbaa aggi bayidi, nena kaallida” yaagiis. </div><div class='p'> <span class="verse" id="V29">29&#160;</span>Yesuusi yaagiis; “Taani intteyyo tumaa gais; ta gishshaunne wonggeliyaa mishiraachchuwaa gishshau, keettaa woi ishantta woi michchentta, woi aawaa woi aayyiyo woi machchiyo, woi naata woi gadiyaa aggida asi ooninne,  <span class="verse" id="V30">30&#160;</span>ha77i ha wodiyan xeetutooppe dariya keettata, ishantta, michchentta, aayeta, naata, gadiyaa, qassi waayiyaakka ekkana. Sinttappe yaana wodiyankka merinaa de7uwaa ekkana.  <span class="verse" id="V31">31&#160;</span>SHin daroti ha77i sinttan de7iyaageeti guyye aadhdhana; qassi daroti ha77i guyyen de7iyaageeti sinttau aadhdhana” yaagiis. </div><div class='s'>Yesuusi Bana Gakkana Metuwaabaanne Haiquwaabaa Heezzanttuwaa Odiis </div><div class='r'>(Maatiyoosa 20:17-19; Luqaasa 18:31-34) </div><div class='p'> <span class="verse" id="V32">32&#160;</span>Eti Yerusalaame biiddi, ogiyan de7oosona; Yesuusi ba erissiyo ashkkaratuppe sinttan hemettees. Eti garamettidosona; a kaallidaageetikka yayyidosona. Naa77anttuwaa tammanne naa77u erissiyo ashkkarata gaxaa kessidi, bana gakkanabaa dumma etassi hagaadan yaagidi odiis;  <span class="verse" id="V33">33&#160;</span>“Be7ite; nuuni Yerusalaame ha77i kiyeettees; yaani tana, Asa Na7aa, qeese halaqatussinne higgiyaa tamaarissiyaageetussi aattidi immana. Eti ta bolli haiqo pirddaa pirddana; qassi Aihuda gidenna asaassikka tana aattidi immana.  <span class="verse" id="V34">34&#160;</span>He Aihuda gidenna asai ta bolli qilliiccananne cuchchana; tana lissuwan garafananne worana; taani qassi heezzu gallassappe guyyiyan, haiquwaappe denddana” yaagiis. </div><div class='s'>Yaaqoobinne Yohaannisi Woossido Woosaa </div><div class='r'>(Maatiyoosa 20:20-28) </div><div class='p'> <span class="verse" id="V35">35&#160;</span>Zabddiyoosa naati Yaaqoobinne Yohaannisi Yesuusakko yiidi, “Tamaarissiyaagoo, nuuni nena woossiyo ubbabaa nuuyyo oottarkkii” yaagidosona. </div><div class='p'> <span class="verse" id="V36">36&#160;</span>Yesuusi eta, “Taani intteyyo ai oottoo?” yaagiis. </div><div class='p'> <span class="verse" id="V37">37&#160;</span>Yaagin eti a, “Ne bonchcho kawotettan neeni uttiyo wode, nuuppe issuwaa neeppe ushachcha baggaara qassi issuwaa haddirssa baggaara utissarkkii” yaagidosona. </div><div class='p'> <span class="verse" id="V38">38&#160;</span>SHin Yesuusi eta, “Intte ai woossiyaakkonne erekketa; taani uyanau bessiyo burccukkuwan uyanau danddayeetii? Qassi taani xammaqettanau bessiyo xinqqatiyaa xammaqettanau danddayeetii?” yaagiis. </div><div class='p'> <span class="verse" id="V39">39&#160;</span>Yaagin eti zaaridi, “Ee danddayoos” yaagidosona. </div><div class='p'>Yesuusi qassi, “Taani uyanau bessiyo burccukkuwan intte uyana; taani xammaqettanau bessiyo xinqqatiyaakka intte xammaqettana.  <span class="verse" id="V40">40&#160;</span>SHin taappe ushachcha baggaaranne haddirssa baggaara uttanaageeta dooranau taayyo maati baawa; shin he sohoi Xoossai immanau giigissi wottidoogeetussa” yaagiis. </div><div class='p'> <span class="verse" id="V41">41&#160;</span>Hankko tammu erissiyo ashkkarati hegaa siyido wode, Yaaqoobanne Yohaannisa hanqqettidosona.  <span class="verse" id="V42">42&#160;</span>Yesuusi eta ubbaa baakko xeesidi, hagaadan yaagiis; “ ‘Aihuda gidennaageeta haariyaageeta’ giidi qoppiyoogeetinne hegeeta kaalettiya asati bantta asaa haariyoogaa ereeta.  <span class="verse" id="V43">43&#160;</span>SHin intte giddon hegaa mala gidenna; intte giddon gitatana koyiyai ooninne intteyyo ashkkara gidanau bessees.  <span class="verse" id="V44">44&#160;</span>Qassi intte giddon ubbaappe bolla gidana koyiyai ooninne intte ubbaayyo aille gidanau bessees.  <span class="verse" id="V45">45&#160;</span>Aissi giikko, harai atto taani, Asa Na7aikka, asau oottanaunne darota wozanau ta shemppuwaa immanaunne yiidoogaappe attin, asi tau oottanau yabeikke” yaagiis. </div><div class='s'>Yesuusi Qooqiyaa Barxximoosa Aifiyaa Pattiis </div><div class='r'>(Maatiyoosa 20:29-34; Luqaasa 18:35-43) </div><div class='p'> <span class="verse" id="V46">46&#160;</span>Eti Yarkko giyo katamaa biidosona; Yesuusi ba erissiyo ashkkaratuuranne keehi daro asaara Yarkkoppe kiyishin, Ximoosa na7ai qooqee, Barxximoosa giyoogee, ogiyaa doonan woossiiddi uttiis.  <span class="verse" id="V47">47&#160;</span>Barxximoosi Naazireeta Yesuusa gididoogaa siyidi, ba qaalaa xoqqu oottidi, “Daawita na7aa Yesuusaa, tana maararkkii!” yaagettaa doommiis. </div><div class='p'> <span class="verse" id="V48">48&#160;</span>Daro asai a, “Haizza!” giidi hanqqettiis. </div><div class='p'>SHin, i ba qaalaa kaseegaappekka keehi xoqqu oottidi, “Daawita na7au, tana maararkkii!” yaagiis. </div><div class='p'> <span class="verse" id="V49">49&#160;</span>Yesuusi ogiyan eqqidi, “A haa xeesite” yaagiis. </div><div class='p'>Yaagin eti qooqiyaa, “Aikko baawa; dendda eqqa; nena xeesees” yaagidi xeesidosona.  <span class="verse" id="V50">50&#160;</span>Qooqee ba maayuwaa oli bayidi, guppi denddi eqqidi, Yesuusakko biis. </div><div class='p'> <span class="verse" id="V51">51&#160;</span>Yesuusi a, “Taani neeyyo ai oottanau koyai?” yaagiis. </div><div class='p'>Yaagin qooqee, “Tamaarissiyaagoo, taani xeellanaagaa koyais” yaagiis. </div><div class='p'> <span class="verse" id="V52">52&#160;</span>Yaagin Yesuusi a, “Ba; ne ammanoi nena pattiis” yaagiis. Sohuwaarakka a aifee xeelli aggin, ogiyan Yesuusa kaalli bayiis. </div><ul class='tnav'>
<li><a href='index.htm'>Marqqoosa</a></li>
<li><a href='MRK09.htm'>&lt;</a></li>
<li><a href='MRK.htm'>10</a></li>
<li><a href='MRK11.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
