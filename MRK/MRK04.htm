<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Marqqoosa 4</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Marqqoosa</a></li>
<li><a href='MRK03.htm'>&lt;</a></li>
<li><a href='MRK.htm'>4</a></li>
<li><a href='MRK05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Zerettaa Zeriyaagaa Leemisuwaa </div><div class='r'>(Maatiyoosa 13:1-9; Luqaasa 8:4-8) </div><div class='p'> <span class="verse" id="V1">1&#160;</span>Yesuusi naa77anttuwaa Galiila Abbaa lanqqiyan tamaarissuwaa doommiis; keehi daro asai ba lanqqiyan yuuyi aadhdhidi shiiqettin, abban de7iya wolwolo giddo gelidi, aani uttiis; qassi he asai ubbai abbaa lanqqiyan de7ees.  <span class="verse" id="V2">2&#160;</span>I eta darobaa leemisuwan tamaarissiis. Tamaarissiiddi hagaadan yaagiis, </div><div class='p'> <span class="verse" id="V3">3&#160;</span>“Siyite; issi bitanee zerettaa zeranau kiyiis.  <span class="verse" id="V4">4&#160;</span>I zerishin, issi issi zerettai ogiyaa doonan wodhdhiis; wodhdhidaagaa kafoi yiidi miis.  <span class="verse" id="V5">5&#160;</span>Issi issi zerettai guutta biittai de7iyo shuchchaa anccuwaa bolli wodhdhiis; daro biittai bainna gishshau, he zerettai sohuwaara mokkiis.  <span class="verse" id="V6">6&#160;</span>Awai kiyido wode shulliis; adussa xaphuwaa yeddibeenna gishshau, meli bayiis.  <span class="verse" id="V7">7&#160;</span>Issi issi zerettai aguntta giddon wodhdhiis; wodhdhidi mokkidaagaa agunttai diccidi cuullin, aifennan attiis.  <span class="verse" id="V8">8&#160;</span>Issi issi zerettai aradda biittan wodhdhidi mokkiis; diccidi issoi hasttamaa, issoi usuppun tammaa aifin, issoi xeetaa aifiis” yaagiis.  <span class="verse" id="V9">9&#160;</span>Yaagidi, “Siyanau haitti de7iyo urai siyo” yaagiis. </div><div class='s'>Yesuusi Leemisuwan Odido Gaasota </div><div class='r'>(Maatiyoosa 13:10-17; Luqaasa 8:9-10) </div><div class='p'> <span class="verse" id="V10">10&#160;</span>Yesuusi yootidoogaa siyida hara asatinne tammanne naa77u erissiyo ashkkarati Yesuusi barkka de7ishin, akko shiiqidi, he leemisuwaa birshshettaa a oichchidosona.  <span class="verse" id="V11">11-12&#160;</span>Oichchin Yesuusi etassi hagaadan yaagiis; “Inttessi Xoossaa kawotettaa xuura yohuwaa erai imettiis; shin harati kawotettaappe kareera de7iyaageeti, xeeluwaa xeellidi be7enna mala, qassi sissaa siyidikka akeekenna mala, eti naa77anttuwaa Xoossaakko simmin, i eta nagaraa atto geenna mala, etayyo ubbabai leemisuwan odettiis” yaagiis. </div><div class='s'>Zeriyaagaa Leemisuwaa Birshshettaa </div><div class='r'>(Maatiyoosa 13:18-23; Luqaasa 8:11-15) </div><div class='p'> <span class="verse" id="V13">13&#160;</span>Yesuusi eta, “Ha leemisuwaa erekketii? Yaatin, leemiso ubbaa waati eruuteetii?  <span class="verse" id="V14">14&#160;</span>Zeriyaagee Xoossaa qaalaa zerees.  <span class="verse" id="V15">15&#160;</span>Qaalai zerettiyo ogiyaa doonan de7iyaageeti hageeta; eti qaalaa siyiyo wode, Seexaanai sohuwaarakka yiidi, eta wozanan zerettida qaalaa efirggees.  <span class="verse" id="V16">16&#160;</span>Hegaadankka qassi shuchchaa anccoi de7iyo biittan zerettidaageeti hageeta; eti qaalaa siyidi, sohuwaara ufaissan ekkoosona.  <span class="verse" id="V17">17&#160;</span>Eti ha77issau de7iyoogaappe attin, etau mino xaphoi baawa; guyyeppe qaalaa gaasuwan waayee woi yedetai yiyo wode, eti sohuwaara xubetti aggoosona.  <span class="verse" id="V18">18&#160;</span>Qassi aguntta giddon zerettidaageeti hageeta; eti qaalaa siyiyaageeta.  <span class="verse" id="V19">19&#160;</span>SHin ha sa7aa de7uwau hirggiyoogee duretettaa siiqiyoogeenne harabaa amottiyoogee eta wozanan gelidi, qaalaa cuullees; cuullin aifennan atti aggees.  <span class="verse" id="V20">20&#160;</span>SHin aradda biittan zerettidaageeti qaalaa siyidi ekkiyaageeta; issoi hasttamaa, issoi usuppun tammaa aifin, issoi xeetaa aifiis” yaagiis. </div><div class='s'>Geeman De7iya Xomppiyaa </div><div class='r'>(Luqaasa 8:16-18) </div><div class='p'> <span class="verse" id="V21">21&#160;</span>Yesuusi gujjidi, “Xomppe ehiidi, kereppe woi arssappe garssaara wottiya asi de7ii? Xoqqan wottenneeyye?  <span class="verse" id="V22">22&#160;</span>Aissi giikko, qosidobai ubbai qoncciyaa kiyana; qassi genttidobai ubbaikka beettennan attenna.  <span class="verse" id="V23">23&#160;</span>Siyanau haitti de7iyo urai de7ikko siyo” yaagiis. </div><div class='p'> <span class="verse" id="V24">24-25&#160;</span>Qassikka eta, “Intte siyiyoogaa ezggidi siyite; Xoossai intte makkido qun77an intteyyo makkana. I intteyyo darissidi immana; aissi giikko, issibai de7iyo urau gujji immana; bainnaagaappe harai atto, au de7iya he guuttiyookka ekkirggana” yaagiis. </div><div class='s'>Dicciya Zerettaa Leemisuwaa </div><div class='p'> <span class="verse" id="V26">26&#160;</span>Yesuusi qassikka yaagiis; “Xoossaa kawotettai ba gaden katta zeriya asa mala.  <span class="verse" id="V27">27&#160;</span>He bitanee qammi xiskkees; maallado denddees; i ba huuphen waaniyaakkonne erennan, he zerettai mokkeesinne diccees.  <span class="verse" id="V28">28&#160;</span>Biittai kattaa barkka mokkeesinne aifees; koiro carshshai caarees; guyyeppe aifanau kukkumees; qassi wurssettan kumetta aifiyaa aifees.  <span class="verse" id="V29">29&#160;</span>SHin kattai gakkiyo wode, kattaa shiishshiyo wodee gakkido gishshau, bitanee sohuwaarakka baacaara geli aggees” yaagiis. </div><div class='s'>Sanaafici Giyo Mittee Zerettaa Leemisuwaa </div><div class='r'>(Maatiyoosa 13:31-34; Luqaasa 13:18-19) </div><div class='p'> <span class="verse" id="V30">30&#160;</span>Yaagidi Yesuusi, “Nuuni Xoossaa kawotettaa ai milatees gaanee? Woi aibiira leemisanee?  <span class="verse" id="V31">31&#160;</span>Xoossaa kawotettai sanaafici giyo qii mittee aifiyo milatees. He mittee aifiyo zeriyo wode, sa7an de7iya mitta aife ubbaappekka guuxxausu;  <span class="verse" id="V32">32&#160;</span>o zerin mokkada ataakiltte ubbaappe gitatausu; daro daashshaa daayausu. Kafoi i tashiyaa kuwan bau keettaa keexxana danddayees” yaagiis. </div><div class='p'> <span class="verse" id="V33">33&#160;</span>Yesuusi hagaa mala daro leemisuwan asau gelana gakkanaassi, ba qaalaa yootiis.  <span class="verse" id="V34">34&#160;</span>Asaayyo leemisoi bainnan yootenna; shin Yesuusi ba erissiyo ashkkaratu xalaalaara de7iyo wode, etayyo ubbabaa birshshidi yootees. </div><div class='s'>Yesuusi Beetaa Co77u Oottiis </div><div class='r'>(Maatiyoosa 8:23-27; Luqaasa 8:22-25) </div><div class='p'> <span class="verse" id="V35">35&#160;</span>He gallassi sa7ai omarin, Yesuusi ba erissiyo ashkkarata, “Abbaa hefintti pinnoos” yaagiis.  <span class="verse" id="V36">36&#160;</span>Erissiyo ashkkarati daro asaa yeggi bayidi, Yesuusi kase geli uttido wolwoluwan gelidi, Yesuusa banttanaara efiidosona; hara wolwolotikka hegan de7oosona.  <span class="verse" id="V37">37&#160;</span>Wolqqaama gotee denddin, beetai wolwoluwaa shocin, haattai kumana gakkanaassi wolwoluwaa giddo geliis.  <span class="verse" id="V38">38&#160;</span>He wode Yesuusi wolwoluwan guyye baggaara borkkotaa borkkotidi xiskkiis. Erissiyo ashkkarati a denttidi, “Tamaarissiyaagoo, nuuni xayiyo wode coo xeellai?” yaagidosona. </div><div class='p'> <span class="verse" id="V39">39&#160;</span>Yaagin i beegottidi gotiyaa, “Co77u ga” giidi, abbaakka, “Woppu ga” giis; goteekka co77u gin, ubbabaikka woppu giis.  <span class="verse" id="V40">40&#160;</span>Yesuusi ba erissiyo ashkkarata, “Aissi hagaadan yayyeetii? Intte waani ammanekketii?” yaagiis. </div><div class='p'> <span class="verse" id="V41">41&#160;</span>Eti daro yayyidi bantta giddon, “Hagee laa harai atto, goteenne abbai azazettiyoogee oonee?” yaagidosona. </div><ul class='tnav'>
<li><a href='index.htm'>Marqqoosa</a></li>
<li><a href='MRK03.htm'>&lt;</a></li>
<li><a href='MRK.htm'>4</a></li>
<li><a href='MRK05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
