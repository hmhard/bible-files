<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Marqqoosa 6</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Marqqoosa</a></li>
<li><a href='MRK05.htm'>&lt;</a></li>
<li><a href='MRK.htm'>6</a></li>
<li><a href='MRK07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Yesuusa Naazireeten Ekkennan Ixxidosona </div><div class='r'>(Maatiyoosa 13:53-58; Luqaasa 4:16-30) </div><div class='p'> <span class="verse" id="V1">1&#160;</span>Yesuusi hegaappe kiyidi, ba biitti Naazireete katamaa biis; erissiyo ashkkaratikka a kaallidi biidosona.  <span class="verse" id="V2">2&#160;</span>Sambbata gallassi Aihuda woosa keettan tamaarissuwaa doommiis; i tamaarissiyoogaa siyida daro asai garamettidi, “Hagee ha ubbabaa auppe demmidee? Ha ayyo imettida aadhdhida eratettai aibee? Xoossai oottiyo malaataa i waatidi oottii?  <span class="verse" id="V3">3&#160;</span>Hagee anaaxiyaa gidennee? Mairaami na7aa, Yaaqooba ishaa, Yoosa ishaa, Yihudaa ishaa, Simoona ishaa gidenneeyye? A michchentti nunaara hagan de7okkonaayye?” yaagidi, i giyoobaa ekkennan ixxiis. </div><div class='p'> <span class="verse" id="V4">4&#160;</span>Yesuusi he asaassi, “Hananabaa yootiyaagee ba biittan, ba dabbotuuninne bantta so asan bonchchettennaagaappe attin, ubbasan bonchchettees” yaagiis.  <span class="verse" id="V5">5&#160;</span>I he sohuwan ba kushiyaa amarida asatu bolli wottidi, eta pattidoogaappe attin, Xoossai oottiyo malaataa oottanau ainne danddayibeenna.  <span class="verse" id="V6">6&#160;</span>Asai ammanibeenna gishshau garamettiis. </div><div class='s'>Yesuusi Tammanne Naa77u Erissiyo Ashkkarata Kiittiis </div><div class='r'>(Maatiyoosa 10:5-15; Luqaasa 9:1-6) </div><div class='p'>Hegaappe guyyiyan, Yesuusi hegaa heeran de7iya qeeri katamatun yuuyi yuuyidi, asaa tamaarissees.  <span class="verse" id="V7">7&#160;</span>Yesuusi tammanne naa77u erissiyo ashkkarata baakko xeesidi, naa77aa naa77aa kiittiis; qassi etayyo iita ayyaanata kessiyo wolqqaa immiis.  <span class="verse" id="V8">8&#160;</span>Immidi eta, “Oge xam77appe attin, quma, qarcciita, intte kiisen miishsha ainnekka oiqqoppite.  <span class="verse" id="V9">9&#160;</span>Intte tohuwan caammaa wottite; shin naa77u qole maayoppite” yaagiis.  <span class="verse" id="V10">10&#160;</span>Qassikka eta, “Inttena asi awan mokkikkokka, katamaappe kiyana gakkanaashin, he keettan utti bayite.  <span class="verse" id="V11">11&#160;</span>Inttena asi mokkennasaa woi intte yootiyoobaa siyennasaa awa gidikkokka, he biittan de7iya asaayyo hegee markka gidana mala, he sohuwaappe kiyidi, intte tohuwaappe buhiyaa shocite” yaagiis. </div><div class='p'> <span class="verse" id="V12">12&#160;</span>Tammanne naa77u erissiyo ashkkarati biidi, asai ba nagaraappe simmanaadan, qaalaa yootidosona.  <span class="verse" id="V13">13&#160;</span>Eti asaappe daro xalaheta kessidi, harggiya asaa daruwaa zaitiyaa tiyidi pattidosona. </div><div class='s'>Xammaqiya Yohaannisa Haiquwaa </div><div class='r'>(Maatiyoosa 14:1-12; Luqaasa 9:7-9) </div><div class='p'> <span class="verse" id="V14">14&#160;</span>Asai Yesuusa sunttaa denttiyo gishshau, Kawoi Heeroodisi hegaa ubbaa siyiis; issi issi asai, “Xammaqiya Yohaannisi haiquwaappe denddiis; Xoossai oottiyo wolqqaama malaataa i oottiyoogee hegaassa” yaagiis. </div><div class='p'> <span class="verse" id="V15">15&#160;</span>SHin harati a, “Hagee Eelaasa gidennee?” yaagidosona. </div><div class='p'>Harati qassi, “Hagee beni wode hananabaa yootiyaageeta milatiya hananabaa yootiyaagaa gidennee?” yaagidosona. </div><div class='p'> <span class="verse" id="V16">16&#160;</span>SHin Heeroodisi hegaa siyido wode, “Hegee taani qooriyaa muucissido xammaqiya Yohaannisa gidennee? He i haiquwaappe paxiis” yaagiis. </div><div class='p'> <span class="verse" id="V17">17&#160;</span>Aissi giikko, Heeroodisi ba ishaa Piliphphoosa machchiyo Heeroodiyaado ekki wottiis; Heeroodisi i gishshau, ba huuphen asa kiittidi, Yohaannisa oittidi, qashissi wottiis.  <span class="verse" id="V18">18&#160;</span>Aissi giikko, Yohaannisi Heeroodisa, “Neeni ne ishaa machchiyo ekkanau bessenna” yaagi wottiis. </div><div class='p'> <span class="verse" id="V19">19&#160;</span>Heeroodiyaada Yohaannisau uluwan morkkiyaa oiqqada a worissanau koyaasu; shin danddayabeikku.  <span class="verse" id="V20">20&#160;</span>Yohaannisi xillo asanne geeshsha asa gididoogaa Heeroodisi erido gishshau, ayyo yayyidi, loitti naagi wottiis; Yohaannisi giyoobaa siyidi, ba wozanan keehi metootiiddikka abaa ufaissan siyiis. </div><div class='p'> <span class="verse" id="V21">21&#160;</span>Heeroodisi ba yelettido gallassi, deriyaa haariyaageetuyyo, shaalaqatuyyoonne Galiilan de7iya gita asaayyo imatuwaa giigissido wode, wurssettan Heeroodiyaada injje gallassaa demmaasu.  <span class="verse" id="V22">22&#160;</span>Heeroodiyaadi na7iyaa imattaa imattiyoosaa gela durada, Heeroodisanne a imattata ufaissaasu; ufaissin kawoi na7iyo, “Nena lo77idabaa aiba gidikkonne tana oichcha; taani neeyyo immana” yaagiis.  <span class="verse" id="V23">23&#160;</span>Qassi iyyo daro caaqqidi, “Neeni oichchidobaa aiba gidikkokka, taani neeyyo immana; harai atto, ta kawotettaappe baggaa gidikkokka, taani neeyyo immana” yaagiis. </div><div class='p'> <span class="verse" id="V24">24&#160;</span>Na7iyaa kare kiyada ba aayyiyo, “Ai imma goo?” yaagada oichchaasu. </div><div class='p'>Oichchin, i aayyiyaa, “Xammaqiya Yohaannisa huuphiyaa imma ga” yaagaasu. </div><div class='p'> <span class="verse" id="V25">25&#160;</span>Na7iyaa eesuwan kawuwaakko baada a, “Xammaqiya Yohaannisa huuphiyaa soruwan wottada, neeni ha77i tau immanaagaa koyais” yaagaasu. </div><div class='p'> <span class="verse" id="V26">26&#160;</span>Yaagin kawoi daro qarettiis; shin ba caaquwaa gishshaunne ba imattatu gishshau iyyo caaqqido caaquwaa maanau koyibeenna.  <span class="verse" id="V27">27&#160;</span>Hegaa gishshau, sohuwaara zabainnaa kiittidi, Yohaannisa huuphiyaa ehaana mala azaziis; zabainnai qasho keettaa biidi, Yohaannisa qooriyaa muuciis.  <span class="verse" id="V28">28&#160;</span>He muucidoogaa soruwan wotti ehiidi, na7eeyyo immiis; na7iyaa qassi ba aayeeyyo immaasu.  <span class="verse" id="V29">29&#160;</span>Yohaannisi erissiyo ashkkarati hegaa siyido wode yiidi, a ahaa ekki efiidi moogidosona. </div><div class='s'>Yesuusi SHa7u Asaa Miziis </div><div class='r'>(Maatiyoosa 14:13-21; Luqaasa 9:10-17; Yohaannisa 6:1-14) </div><div class='p'> <span class="verse" id="V30">30&#160;</span>Yesuusi kiittidoogeeti simmidi, Yesuusaara gaittidi, bantta oottidobaanne bantta tamaarissidobaa ubbaa Yesuusassi odidosona.  <span class="verse" id="V31">31&#160;</span>Biyaabainne yiyaabai darin, harai atto qumaa maanaukka eta gattennan ixxido gishshau, Yesuusi eta, “Nurkka guuttaa shemppi ekkanau asi bainnasaa hinddite” yaagiis.  <span class="verse" id="V32">32&#160;</span>Yesuusinne eti banttarkka wolwoluwan uttidi, asi bainnasaa biidosona. </div><div class='p'> <span class="verse" id="V33">33&#160;</span>Eti biishin, daro asai eta be7idi eriis; eridi katama ubbaappe woxxidi, eti biyoosaa etappe kasetidi gakkiis.  <span class="verse" id="V34">34&#160;</span>Yesuusi wolwoluwaappe kiyidi, daro asaa be7iis; asai heemmiya asi bainna dorssaa mala gidido gishshau, qarettidi asaa darobaa tamaarissuwaa doommiis. </div><div class='p'> <span class="verse" id="V35">35&#160;</span>Sa7ai omariyo wode, Yesuusi erissiyo ashkkarati akko yiidi, “Hagee sohoi asi bainna soho; ha77i sa7aikka qammiichchiis;  <span class="verse" id="V36">36&#160;</span>asai dere giddonne qeeri katamatu giddo biidi, bau miyoobaa shammana mala, asaa yedda” yaagidosona. </div><div class='p'> <span class="verse" id="V37">37&#160;</span>SHin Yesuusi zaaridi eta, “Asau miyoobaa intte immite” yaagiis. </div><div class='p'>Yaagin eti, “Nuuni biidi, naa77u xeetu biran oittaa shammidi, asai maanau immanee?” yaagidi a oichchidosona. </div><div class='p'> <span class="verse" id="V38">38&#160;</span>Yesuusi eta, “Intteyyo aappun oittai de7ii? Biidi be7ite” yaagiis. </div><div class='p'>Eti be7idi, “Ichchashu oittanne naa77u mole” yaagidosona. </div><div class='p'> <span class="verse" id="V39">39&#160;</span>Yesuusi ba erissiyo ashkkarata asa ubbaa citan citan shaakki shaakkidi, maatan utissana mala azaziis.  <span class="verse" id="V40">40&#160;</span>Asai xeetai xeetainne ishatamai ishatamai citan citan uttiis.  <span class="verse" id="V41">41&#160;</span>Yesuusi ichchashu oittaanne naa77u moliyaa oiqqidi, pude saluwaa xeellidi, Xoossaa galatiis; oittaa menttidi asau gishana mala, erissiyo ashkkaratussi immiis; qassi naa77u moliyaakka eta ubbau shaakkiis.  <span class="verse" id="V42">42&#160;</span>Asai ubbai miidi kalliis.  <span class="verse" id="V43">43&#160;</span>Kallin attida oittaa xarzzainne moliyaa xarzzai tammanne naa77u samppaa kumidaagaa erissiyo ashkkarati denttidosona.  <span class="verse" id="V44">44&#160;</span>Oittaa miida attumaasai ichchashu sha7a. </div><div class='s'>Yesuusi Abbaa Bollan Hemettidi Biis </div><div class='r'>(Maatiyoosa 14:22-33; Yohaannisa 6:15-21) </div><div class='p'> <span class="verse" id="V45">45&#160;</span>Sohuwaara Yesuusi he daro asaa moissiiddi, ba erissiyo ashkkarati wolwoluwan gelidi, abbaappe hefinttan de7iya Beetasaida giyo katamaa baappe sinttatidi baanaadan azaziis.  <span class="verse" id="V46">46&#160;</span>Erissiyo ashkkarata moissidoogaappe guyyiyan, Xoossaa woossanau deriyaa huuphiyaa kiyiis. </div><div class='p'> <span class="verse" id="V47">47&#160;</span>Sa7ai qammiyo wode wolwoloi abbau gidduwan de7ishin, Yesuusi abbaappe gaxan barkka de7ees.  <span class="verse" id="V48">48&#160;</span>Carkkoi erissiyo ashkkaratukko carkkiyo gishshau, erissiyo ashkkarata abbaa shaariyoogee waissiyoogaa Yesuusi be7idi, kuttoi waassana haniyo wode abbaa bolli hemettiiddi, etakko yiis; eta yeggidi aadhdhanau koyiis.  <span class="verse" id="V49">49&#160;</span>SHin abbaa bolli i hemettishin, eti a be7idi, banttau moitille milatin waassidosona.  <span class="verse" id="V50">50&#160;</span>Aissi giikko, eti ubbai a be7idi, yashshaa kokkoridosona; shin sohuwaara Yesuusi eta, “Aikko baawa; tanattennee yayyoppite” yaagiis.  <span class="verse" id="V51">51&#160;</span>Yesuusi etaara issippe wolwoluwan gelin, carkkoi woppu giis; gin eti daro garamettidosona.  <span class="verse" id="V52">52&#160;</span>Aissi giikko, eta wozanai dammido gishshau, eti oittaabaa akeekibookkona. </div><div class='s'>Yesuusi Genssereexen Hargganchchata Pattiis </div><div class='r'>(Maatiyoosa 14:34-36) </div><div class='p'> <span class="verse" id="V53">53&#160;</span>Eti abbaa pinnidi, Gennssereexa giyo biittaa gakkidosona; gakkidi wolwoluwaa gaxaa shiishshi qachchidosona.  <span class="verse" id="V54">54&#160;</span>Eti wolwoluwaappe wodhdhiyoogan, asai sohuwaara Yesuusa erinne  <span class="verse" id="V55">55&#160;</span>hegaa heeran de7iya biitta ubban woxerettidi, hargganchchata halan tookkidi, “Yesuusi de7ees” gin siyidosaa ehuwaa doommiis.  <span class="verse" id="V56">56&#160;</span>Yesuusi biido soho ubban qeeri kataman gidin, gita kataman gidin, dere giddon gidinkka, asai hargganchchata giyaa sohuwaa efees. Yesuusi ba afalaa macaraa gidikkonne hargganchchata boshissana mala, asai a woossiis; woossin bochchida ubbaikka paxiis. </div><ul class='tnav'>
<li><a href='index.htm'>Marqqoosa</a></li>
<li><a href='MRK05.htm'>&lt;</a></li>
<li><a href='MRK.htm'>6</a></li>
<li><a href='MRK07.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
