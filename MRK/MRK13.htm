<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Marqqoosa 13</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Marqqoosa</a></li>
<li><a href='MRK12.htm'>&lt;</a></li>
<li><a href='MRK.htm'>13</a></li>
<li><a href='MRK14.htm'>&gt;</a></li>
</ul>
<div class="main">
 
<div class='chapterlabel' id="V0"> 13</div><div class='s'>Yesuusi Beeta Maqidasee Qolettanaagaa Kasetidi Yootiis </div><div class='r'>(Maatiyoosa 24:1-2; Luqaasa 21:5-6) </div><div class='p'> <span class="verse" id="V1">1&#160;</span>Yesuusi Beeta Maqidasiyaappe kiyishin, erissiyo ashkkaratuppe issoi a, “Tamaarissiyaagoo, hagee aiba lo77o shuchchakkonne qassi aiba lo77o shuchcha keettakko be7ai!” yaagiis. </div><div class='p'> <span class="verse" id="V2">2&#160;</span>Yesuusi zaaridi, “Ha gita shuchcha keettata be7ai? Ha keettatun de7iya issi shuchchinne attennan ubbai qolettana” yaagiis. </div><div class='s'>Godai Yaanaappe Kasetidi Gakkana Yedetaanne Waayiyaa </div><div class='r'>(Maatiyoosa 24:3-14; Luqaasa 21:7-19) </div><div class='p'> <span class="verse" id="V3">3&#160;</span>Yesuusi Beeta Maqidasiyaappe hini baggaara Dabira Zaite Deriyaa bolli uttidaashin, PHeexiroosi, Yaaqoobi, Yohaannisinne Inddiraasi banttarkka akko yiidi a,  <span class="verse" id="V4">4&#160;</span>“Hegee aude hananaakko, nuuyyo odarkkii; qassi hegee ubbai polettana wodiyaa erissiya malaatai aiba gidanee?” yaagidi oichchidosona. </div><div class='p'> <span class="verse" id="V5">5&#160;</span>Yesuusi qassi etayyo hagaadan yaagidi, oduwaa doommiis; “Inttena ooninne balettenna mala naagettite.  <span class="verse" id="V6">6&#160;</span>Daro asati ta sunttan, ‘Taani Kiristtoosa’ yaagiiddi yaana; yiidi daro asaa balettana.  <span class="verse" id="V7">7&#160;</span>Matan de7iya olaa cenggurssaanne haahuwan de7iya olaa oduwaa intte siyiyo wode, hirggoppite; hegaa malabai hananau bessees; shin wurssettai biroona.  <span class="verse" id="V8">8&#160;</span>Aissi giikko, issi biittaa asai hara biittaa asaara olettana; qassi issi kawotettai hara kawotettaara olettana; biittaa qaattai ubbasan de7ana; koshaikka de7ana; shin hegee koiro leesso mala. </div><div class='p'> <span class="verse" id="V9">9&#160;</span>“SHin intte intte huuphen naagettite; aissi giikko, asi inttena oiqqidi, pirdda keettau aattidi immana; qassi ba Aihuda woosa keettatunkka inttena lissuwan garafana; deriyaa haariyaageetu sinttaaninne kawotu sinttan ta gishshau intte markkattanau eqqana.  <span class="verse" id="V10">10&#160;</span>Wonggeliyaa mishiraachchoi koiroora dere ubbau odettiichchanau bessees.  <span class="verse" id="V11">11&#160;</span>Eti inttena pirdda keettaa ehiyo wodenne aattidi immiyo wode, woigidi haasayanaakkonne koiroora hirggoppite; he saatiyan Xoossai intteyyo immiyoobaa haasayite. Aissi giikko, Geeshsha Ayyaanai haasayanaappe attin, haasayiyaageeti inttena gidekketa. </div><div class='p'> <span class="verse" id="V12">12&#160;</span>“Ishai ba ishaa, aawai ba na7aa worissana; qassi naati bantta aawatu bollinne bantta aayetu bolli denddidi, eta worissana.  <span class="verse" id="V13">13&#160;</span>Asai ubbai inttena ta sunttaa gishshau ixxana; shin wurssettai gakkanaashin gencciyaagee attana. </div><div class='s'>Yerusalaame Gakkana Hanttaara Metuwaa </div><div class='r'>(Maatiyoosa 24:15-28; Luqaasa 21:20-24) </div><div class='p'> <span class="verse" id="V14">14&#160;</span>“SHin hananabaa yootiya Daaneeli odido bashshaa tunatettai eqqanau bessennasan eqqidaashin intte be7iyo wode, hegee woigiyoogaakko, nabbabiyaagee akeeko; Yihudaa biittan he wode de7iyaageeti deriyaakko baqatona.  <span class="verse" id="V15">15&#160;</span>Keettaa huuphiyan de7iya uraikka issibaa ekkanau duge wodhdhidi, ba soo geloppo.  <span class="verse" id="V16">16&#160;</span>Gaden de7iyaageekka ba maayuwaa ekkanau guyye simmoppo.  <span class="verse" id="V17">17&#160;</span>He wode shahaara maccaasatuyyoonne xanttiya maccaasatuyyo aayye7ana.  <span class="verse" id="V18">18&#160;</span>SHin hagee ubbai haniyo wodee balggo gidenna mala, Xoossaa woossite;  <span class="verse" id="V19">19&#160;</span>aissi giikko, Xoossai sa7aa koiro medhdhoosappe doommidi, ha77i gakkanaassi, mulekka de7ibeenna metoi, qassi hagaappe sinttaukka mule de7enna metoi asaa bolli he wode de7ana.  <span class="verse" id="V20">20&#160;</span>Godai he gallassatu qoodaa guuttiyoi bainnaakko, asa gididai ooninne attenna; shin i ba doorido asatu gishshau, he gallassatu qoodaa guuttiis. </div><div class='p'> <span class="verse" id="V21">21&#160;</span>“He wode ooninne inttena, ‘Be7ite; Kiristtoosi hagan de7ees’ woi, ‘Be7ite; Kiristtoosi hegan de7ees’ yaagikko, hegaa ammanoppite.  <span class="verse" id="V22">22&#160;</span>Aissi giikko, worddanchcha Kiristtoosatinne wordduwaa hananabaa yootiyaageeti denddana; denddidi banttau danddayettikko, harai atto Xoossai dooridoogeetakka balettanau malaataanne garamissiyaabaa bessana.  <span class="verse" id="V23">23&#160;</span>SHin intte naagettite; taani intteyyo ubbabaa kasetada odaas. </div><div class='s'>Kiristtoosa Naa77antto Yuussaa </div><div class='r'>(Maatiyoosa 24:29-31; Luqaasa 21:25-28) </div><div class='p'> <span class="verse" id="V24">24&#160;</span>“SHin he wode he waayiyaappe guyyiyan, </div><div class='q'>awai xumana; </div><div class='q2'>aginai poo7iyoogaa aggi bayana; </div><div class='q'> <span class="verse" id="V25">25&#160;</span>xoolintteti saluwaappe kunddana; </div><div class='q2'>qassi saluwan de7iya wolqqatikka qaaxettana. </div><div class='m'> <span class="verse" id="V26">26&#160;</span>He wode taani, Asa Na7ai, gita wolqqaaranne bonchchuwaara shaaraa giddoora yiishin, eti be7ana.  <span class="verse" id="V27">27&#160;</span>He wode taani kiitanchchata sa7aa oiddu zooziyaa kiittana; kiittada sa7aa gaxaappe saluwaa gaxaa gakkanaashin, Xoossai doorido asaa shiishshana. </div><div class='s'>Wodee Gakkidoogaa Malaatiya Balase Mittiyo </div><div class='r'>(Maatiyoosa 24:32-35; Luqaasa 21:29-33) </div><div class='p'> <span class="verse" id="V28">28&#160;</span>“Leemisuwaa balasiyo giyo mitteeppe akeekite; balasiyaa aaciyo wodenne i tashee bonccottiyo wode, bonee matattidoogaa intte ereeta.  <span class="verse" id="V29">29&#160;</span>Hegaadankka intte he ubbabai haniyoogaa be7iyo wode, i matattidi pengge shiiqidoogaa erite.  <span class="verse" id="V30">30&#160;</span>Taani intteyyo tumaa odais; ha ubbabai hanana gakkanaassi, ha wodiyaa asai haiqqiichchenna.  <span class="verse" id="V31">31&#160;</span>Saloinne sa7ai aadhdhana; shin ta qaalai mulekka aadhdhenna. </div><div class='s'>Wurssetta Gallassaanne Saatiyaa Ooninne Erenna </div><div class='r'>(Maatiyoosa 24:36-44) </div><div class='p'> <span class="verse" id="V32">32&#160;</span>“SHin he gallassaanne he saatiyaa Aawaa xalaalaappe attin, harai atto saluwan de7iya kiitanchchata gidin, woi tana Na7aa gidinkka ooninne eriyaabi baawa.  <span class="verse" id="V33">33&#160;</span>He wodee aude gidanaakko, intte erenna gishshau, naagettite; minnite; Xoossaa woossite.  <span class="verse" id="V34">34&#160;</span>Ta yuussai ba keettaa aggidi, oge biya bitaniyaa mala; bitanee ba ashkkaratuyyo huuphen huuphen oosuwaa immidi, eta ba oosuwaayyo alaafe oottiis; qassi kariyaa naagiyaageekka minttidi naagana mala azaziis. </div><div class='p'> <span class="verse" id="V35">35&#160;</span>“Hegaa gishshau, minnite; aissi giikko, keettaawai omarssa gidin, woi qamma bilahe gidin, woi kuttoi waassiyo wode gidin, woi maallado guuraara gidin aude yaanaakko, intte erekketa.  <span class="verse" id="V36">36&#160;</span>Intte akeekennan i yiikko, inttena xiskkidaageeta demmenna mala minnite.  <span class="verse" id="V37">37&#160;</span>Taani intteyyo odiyoogaa asa ubbau odais; minnite” yaagiis. </div><ul class='tnav'>
<li><a href='index.htm'>Marqqoosa</a></li>
<li><a href='MRK12.htm'>&lt;</a></li>
<li><a href='MRK.htm'>13</a></li>
<li><a href='MRK14.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
