<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Koiro Tasalonqqe 5</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Koiro Tasalonqqe</a></li>
<li><a href='1TH04.htm'>&lt;</a></li>
<li><a href='1TH.htm'>5</a></li>
<li><a href='2TH01.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Godaa Yuussaa Giigidi Naagite </div><div class='p'> <span class="verse" id="V1">1&#160;</span>SHin ishatoo, ha yohoti aude hananaakko, wodiyaanne aginaa intteyyo xaafanau koshshenna.  <span class="verse" id="V2">2&#160;</span>Aissi giikko, Godaa gallassai kaisoi qammi yiyoogaadan yaanaagaa intte loitti ereeta.  <span class="verse" id="V3">3&#160;</span>Asai, “Ubbabai saro; aibikka hanenna” giishin, maccaasaa maaretai oiqqiyoogaadan, bashshai eti qoppennan eta bolli yaana. Eti mulekka kessi ekkokkona. </div><div class='p'> <span class="verse" id="V4">4&#160;</span>SHin nu ishatoo, he gallassai intteyyo kaisoi yiyoogaadan yaanau intte xuman de7ekketa.  <span class="verse" id="V5">5&#160;</span>Intte ubbai poo7uwaa asanne gallassaa asa; nuuni qammaa asa woi xumaa asa gidokko.  <span class="verse" id="V6">6&#160;</span>Hegaa gishshau, nuuni harati xiskkiyoogaadan xiskkanau bessenna. Nuuni beegottanaunne woga de7anau bessees.  <span class="verse" id="V7">7&#160;</span>Aissi giikko, xiskkiyaageeti qammi xiskkoosona; mattottiyaageetikka qammi mattottoosona.  <span class="verse" id="V8">8&#160;</span>SHin nuuni gallassaa asa gidiyaageeti woga de7anau bessees. Nuuni ammanuwaanne siiquwaa tiran wottiyo ola miishshadan oiqqidi, Xoossai nuuyyo immana gin, nuuni ufaissan naagi uttido atotettaa birata qophedan, huuphiyan wottanau bessees.  <span class="verse" id="V9">9&#160;</span>Aissi giikko, Xoossai nuna nu Godaa Yesuus Kiristtoosa baggaara atotettaa demmanau dooridoogaappe attin, a hanqquwaa ekkanau dooribeenna.  <span class="verse" id="V10">10&#160;</span>Nuuni paxa gidin woikko haiqqidaageeta gidin, Kiristtoosaara issippe de7ana mala, Kiristtoosi nu gishshau haiqqiis.  <span class="verse" id="V11">11&#160;</span>Hegaa gishshau, intte qassi ha77i oottiyoogaadan, issoi issuwaa minttettitenne maaddite. </div><div class='s'>Wurssetta Zoriyaanne Sarotaa </div><div class='p'> <span class="verse" id="V12">12&#160;</span>Nu ishatoo, intte giddon oottiyaageeta, inttena kaalettanaunne zoranau Godai dooridoogeeta, intte bonchchana mala, inttena woossoos.  <span class="verse" id="V13">13&#160;</span>Eti oottiyo oosuwaa gishshau, eta keehi bonchchitenne siiqite. Issoi issuwaara sarotettan de7ite. </div><div class='p'> <span class="verse" id="V14">14&#160;</span>Nu ishatoo, nuuni inttena zoroos; maari bainna de7uwaa de7iyaageeta seerite. Yayyiyaageeta minttettite. Wolqqi bainnaageeta maaddite. Asa ubbaa danddayite.  <span class="verse" id="V15">15&#160;</span>Ooninne iitaa gishshaa iitaa zaarenna mala naagettite; shin issoi issuwaayyoonne qassi asa ubbaayyo lo77obaa oottanau minnite. </div><div class='p'> <span class="verse" id="V16">16&#160;</span>Ubba wode ufaittite.  <span class="verse" id="V17">17&#160;</span>Ubba wode Xoossaa woossite.  <span class="verse" id="V18">18&#160;</span>Ubbaban galatite. Aissi giikko, Kiristtoos Yesuusa baggaara Xoossai intteppe koyiyoobai hegaa. </div><div class='p'> <span class="verse" id="V19">19&#160;</span>Geeshsha Ayyaanaa doshissoppite.  <span class="verse" id="V20">20&#160;</span>Hanana giidi yootido qaalaa karoppite.  <span class="verse" id="V21">21&#160;</span>Ubbabaakka paaccite. Lo77obaa oiqqite.  <span class="verse" id="V22">22&#160;</span>Iita ooso ubbaappe haakkite. </div><div class='p'> <span class="verse" id="V23">23&#160;</span>Sarotettaa Xoossai ba huuphen inttena ubbaban geeshsho; qassi nu Godai Yesuusi Kiristtoosi yiyo wode, Xoossai intte ayyaanaa, shemppuwaanne kumetta asatettaa borettennaagaa oottidi naago.  <span class="verse" id="V24">24&#160;</span>Inttena xeesiyaagee ammanettidaagaa; qassi hegaa i polana. </div><div class='p'> <span class="verse" id="V25">25&#160;</span>Nu ishatoo, nuuyyo Xoossaa woossite. </div><div class='p'> <span class="verse" id="V26">26&#160;</span>Ishantta ubbaa geeshsha yeruwaa yeridi sarotite. </div><div class='p'> <span class="verse" id="V27">27&#160;</span>Intte ha kiitaa geeshsha ishanttu ubbaayyo nabbabanaadan, Godaa sunttan inttena woossais. </div><div class='p'> <span class="verse" id="V28">28&#160;</span>Nu Godaa Yesuus Kiristtoosa aaro kehatettai inttenaara issippe gido. Amin77i. </div><ul class='tnav'>
<li><a href='index.htm'>Koiro Tasalonqqe</a></li>
<li><a href='1TH04.htm'>&lt;</a></li>
<li><a href='1TH.htm'>5</a></li>
<li><a href='2TH01.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
