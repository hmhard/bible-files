<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Koiro Qoronttoosa 4</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Koiro Qoronttoosa</a></li>
<li><a href='1CO03.htm'>&lt;</a></li>
<li><a href='1CO.htm'>4</a></li>
<li><a href='1CO05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Kiristtoosa Ashkkarata </div><div class='p'> <span class="verse" id="V1">1&#160;</span>Asai nuna Kiristtoosa ashkkaratudaaninne Xoossaa Xuuraa naagiya sunttatudan qoppo.  <span class="verse" id="V2">2&#160;</span>Yaatidi he sunttati bantta Godaassi ammanettidaageeta gididi, beettanau koshshees.  <span class="verse" id="V3">3&#160;</span>SHin intte woi harai tana pirddikko, ainne gidenna. Harai atto, taanikka ta huuphiyaa bolli pirddikke.  <span class="verse" id="V4">4&#160;</span>Aissi giikko, taani ta huuphiyan ainnekka eriyoobi baawa; shin tana hegee xillissenna. Tana pirddiyaagee Godaa.  <span class="verse" id="V5">5&#160;</span>Hegaa gishshau, Godai xuman genttidobaa poo7uwaa kessiyaagee, wozanaa qofaa qonccissiyaagee yaana wodee gakkanaassi o bollinne oonanne pirddoppite. He wode, asai ubbai huuphiyan huuphiyan Xoossaappe galataa ekkana. </div><div class='p'> <span class="verse" id="V6">6&#160;</span>Ta ishatoo, intteppe ooninne issuwaa sabbidi, issuwaa borenna mala, “Xoossaa maxaafan xaafettidaagaa bonchcha” yaagiyaagaa intte nunan tamaarana mala, intte gishshau, tabaanne Aphiloosabaa leemisodan yootaas.  <span class="verse" id="V7">7&#160;</span>Aissi giikko, haratuppe nena oonee xoqqissidai? Neeni Xoossaappe ekkabeennabai neessi aibee de7iyai? Yaatin, neeni ekkidabaa gidikko, aissi ekkabeennabaadan ceeqettai? </div><div class='p'> <span class="verse" id="V8">8&#160;</span>Ha77i intte kalliichchideta. Ha77i duretiichchideta. Nuuni bainnan intterkka kawotideta. Nuunikka inttenaara kawotanaadan, intte kawotidaakko lo77o shin.  <span class="verse" id="V9">9&#160;</span>Aissi giikko, taassi misatiyoogaadan, nuuni ha sa7aassi, kiitanchchatussinne asaassi kaa7iyoobaa gidido gishshau, Xoossai nuna Yesuusi kiittidoogeeta haiquwaassi pirddettida asatudan, ubbaappe wurssetta oottiis. </div><div class='p'> <span class="verse" id="V10">10&#160;</span>Nuuni Kiristtoosa gishshau eeyya, shin intte Kiristtoosan aadhdhida eranchcha. Nuuni laafa, shin intte mino. Intte bonchchettidaageeta, shin nuuni tooshettidaageeta.  <span class="verse" id="V11">11&#160;</span>Ha wodee gakkanaassi, nuuni namisettoos; saamettoos. Kallottoos; deshettoos. Qassi de7iyo sohuwaa xayidi yuuyoos.  <span class="verse" id="V12">12&#160;</span>Nuuni nu kushiyan oottidi daafuroos. Nuna asi cayiyo wode, anjjoos. Nuna yedetti yuuyiyo wodekka danddayoos.  <span class="verse" id="V13">13&#160;</span>Nu bolli iitabaa haasayiyo wode, nuuni lo77o qaalaa zaaroos. Nuuni hanno gakkanaassikka, ha sa7aa pitonne ubbabaa buura gidida. </div><div class='p'> <span class="verse" id="V14">14&#160;</span>Taani ta siiqiyo naatudan, inttena seeranau hagaa xaafaisippe attin, yeellayanau xaafikke.  <span class="verse" id="V15">15&#160;</span>Aissi giikko, Kiristtoosan inttena dichchiya tammu sha7u asai inttessi de7ikkokka, inttessi issi aawaappe hari baawa. Aissi giikko, taani wonggeliyaa inttessi ehiidoogan, Kiristtoos Yesuusan inttessi aawa gidaas.  <span class="verse" id="V16">16&#160;</span>Simmi tanadan hanite yaagada inttena woossais.  <span class="verse" id="V17">17&#160;</span>Hegaa gishshau, Godan ammanettida ta siiqiyo ta na7aa Ximootiyoosa inttekko kiittaas. I ubba sohuwan de7iya woosa keetta ubban taani tamaarissiyo Kiristtoos Yesuusan de7iya ta ogiyaa inttena hassayissana. </div><div class='p'> <span class="verse" id="V18">18&#160;</span>Taani inttena be7anau inttekko yeennabaa misatin, otorettiya issi issi asati de7oosona.  <span class="verse" id="V19">19&#160;</span>SHin Godai giikko, taani inttekko eesuwan baana; baada he otoranchcha asatussi haasayaa gidennan, eta wolqqaa erana.  <span class="verse" id="V20">20&#160;</span>Aissi giikko, Xoossaa kawotettai wolqqaanappe attin, haasayaana gidenna.  <span class="verse" id="V21">21&#160;</span>Taani inttekko xam77aara yooyye woikko siiquwaaranne ashkke ayyaanaara yoo? Augaa dooreetii? </div><ul class='tnav'>
<li><a href='index.htm'>Koiro Qoronttoosa</a></li>
<li><a href='1CO03.htm'>&lt;</a></li>
<li><a href='1CO.htm'>4</a></li>
<li><a href='1CO05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
