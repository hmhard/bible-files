<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Iyyooba Maxaafaa 36</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB35.htm'>&lt;</a></li>
<li><a href='JOB.htm'>36</a></li>
<li><a href='JOB37.htm'>&gt;</a></li>
</ul>
<div class="main">
 
<div class='chapterlabel' id="V0"> 36</div><div class='s'>Qassikka Eelihu Haasayees </div><div class='p'> <span class="verse" id="V1">1&#160;</span>Eelihu gujjidikka hagaadan yaagiis;  <span class="verse" id="V2">2&#160;</span>“Xoossaa doona gidada taani neeyyo yootiyoobai biron de7iyo gishshau, guuttaa danddayada siya.  <span class="verse" id="V3">3&#160;</span>Taani ta eraa zaassada ehais; tana Medhdhidaagee xillo gidiyoogaa taani nena erissana.  <span class="verse" id="V4">4&#160;</span>Taani worddo haasayikke; kumetta erai de7iyo uri nenaara de7iyoogaa ammana. </div><div class='p'> <span class="verse" id="V5">5&#160;</span>“Be7a, Xoossai wolqqaama; shin i oonanne karenna. I akeekaukka mino.  <span class="verse" id="V6">6&#160;</span>Iitata i paxa wottenna; shin huqqunnettidaageetu maataa i naagissees.  <span class="verse" id="V7">7&#160;</span>Xoossai ba aifiyaa xillotuppe denttenna. I eta kawotuura utissidi, merinau xoqqu xoqqu oottees.  <span class="verse" id="V8">8&#160;</span>SHin asai sanssalatan qashettikko, woikko tuggaa wodoruwan oiqettikko,  <span class="verse" id="V9">9&#160;</span>i eta oosuwaanne otoruwan eti oottido nagaraa qonccissees.  <span class="verse" id="V10">10&#160;</span>Seeraa siyanaadan eta haittaa dooyees; nagaraappe simmanaadankka i eta azazees.  <span class="verse" id="V11">11&#160;</span>Eti siyidi, ayyo oottikko, bantta laittaa saruwaaninne ufaissan wurssana.  <span class="verse" id="V12">12&#160;</span>SHin eti siyennan ixxikko, olan wurana; eti eraa xayido gishshau haiqqana. </div><div class='p'> <span class="verse" id="V13">13&#160;</span>“Xoossaa ammanenna asati bantta wozanan yiilluwaa dagayoosona; i eta qaxxayiyo wodekka, maadda giidi woossokkona.  <span class="verse" id="V14">14&#160;</span>Eti bantta yelagatettan haiqqoosona; eta de7oikka yeellan wurees.  <span class="verse" id="V15">15&#160;</span>Xoossai tuggatiyaageeta eta tuggan tamaarissees; i eta metuwaa baggaara eta sissees. </div><div class='p'> <span class="verse" id="V16">16&#160;</span>“Xoossai nena metuwaappe kessiis; kessidi metoi bainna aaho sohuwaa efiis; ne miyo masoofiyankka modhdhuwaa guuppiis.  <span class="verse" id="V17">17&#160;</span>SHin ha77i iitatu bolli gakkanau bessiya pirddai ne bolli gakkiiddi de7ees.  <span class="verse" id="V18">18&#160;</span>Nena ooninne duretettaa bessidi cimmennaadan, daro mattaayiyankka balettennaadan naagetta.  <span class="verse" id="V19">19&#160;</span>Ne aquwaa daroi woikko ne minotettai nena metuwaappe ashshanee?  <span class="verse" id="V20">20&#160;</span>Kawotettati bantta sohuwaappe xayiyo qammai yaanaadan amottoppa.  <span class="verse" id="V21">21&#160;</span>Ha metoi ubbai nena gakkidoogee, nena iitaappe ashshanaassa. Hegaa gishshau, iitatettau guyye simmennaadan nena akeeka. </div><div class='p'> <span class="verse" id="V22">22&#160;</span>“Xoossai ba wolqqan xoqqu xoqqu giis! A mala asttamaaree oonee?  <span class="verse" id="V23">23&#160;</span>‘Hagaa ootta’ giidi Xoossaa azaziya asi, woikko, ‘Neeni iita ooso oottadasa’ yaaganau danddayiya asi baawa.  <span class="verse" id="V24">24&#160;</span>Asai mazamuriyan sabbido a oosuwaa neenikka sabbanau hassaya.  <span class="verse" id="V25">25&#160;</span>Asai ubbai Xoossaa oosuwaa be7iis; shin be7iiddi, haahuwan be7iis.  <span class="verse" id="V26">26&#160;</span>Be7ite, Xoossai gita! A gitatettaa nuuni akeekibookko; a laittaa coratettaikka qoodin gakettenna. </div><div class='p'> <span class="verse" id="V27">27&#160;</span>“Xoossai haattaa sa7aappe pude saluwaa efees; efiidi yan ira kessees.  <span class="verse" id="V28">28&#160;</span>He irai shaaraappe kiyidi, asau daro bukkanaadan oottees.  <span class="verse" id="V29">29&#160;</span>SHaarai waani yuuyiyaakko, dadaikka Xoossai de7iyo saluwan waani guummiyaakko, ooninne erenna.  <span class="verse" id="V30">30&#160;</span>I ba yuushuwan wolqqanttaa poo7uwaa laalees; shin abbaa ciimmaa i xuman kammees.  <span class="verse" id="V31">31&#160;</span>Iraa bukissiyoogan ba asaassi daro kattaakka mokissees.  <span class="verse" id="V32">32&#160;</span>I wolqqanttaa ba kushiyan oiqqees; oiqqidi ba halchchido sohuwaa shocanau azazees.  <span class="verse" id="V33">33&#160;</span>Dadai guummiyoogee uushoi uushanaagaa awaajjees; meheekka uushoi yiyoogaa erees. </div><ul class='tnav'>
<li><a href='index.htm'>Iyyooba Maxaafaa</a></li>
<li><a href='JOB35.htm'>&lt;</a></li>
<li><a href='JOB.htm'>36</a></li>
<li><a href='JOB37.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
